<?xml version="1.0" encoding="utf-8"?>
<usx>
  <book code="2TH" style="id">Matigsalug Version </book>
  <para style="ide">UTF-8 </para>
  <para style="h">2 Tisalunika </para>
  <para style="toc1">2 Matig-Tisalunika </para>
  <para style="toc2">2 Tisalunika </para>
  <para style="toc3">2Tis </para>
  <para style="mt2">Ka igkarangeb ne sulat ni Pablu te </para>
  <para style="mt1">Matig-Tisalunika </para>
  <para style="is">Igpewun-a </para>
  <para style="ip">Ka seini ne sulat, insulat ni Pablu ne igpeendiye te punduk te migmalintutuu diye te Tisalunika (Me Himu 17:1-10). Napehes si Pablu ne eg-awe diye te Tisalunika tenged su due me Hudiyu ne neenenduenan te pegwali rin diye te kene ne me Hudiyu. Ne miggalin sikandin diye te Kurintu wey diye din sulata ka an-anayan wey ka igkarangeb ne sulat din te matig-Tisalunika. </para>
  <para style="ip">Te seeye ne timpu, nalibeg ka migmalintutuu diye te Tisalunika su due pegpanulu ne nakasamuk kandan, su miglibed kun e ka Magbebaye ne si Hisu Kristu. Tenged su nalibeg e sikandan, imbalabahan ni Pablu ka sika ne pegpanulu pinaahi te pegpasabut din kandan te duen pad kasamuk wey karereetan ne egginguma te kene pad eglibed si Kristu. Ka eg-uyan due, sika se egkuntere ki Kristu ne kein-inuwan ne pangulu ne egngaranan te “Etew ne Talag-apul te me balaud.” </para>
  <para style="ip">Impanulu ni apustul Pablu ne ka egbasa te seini ne sulat, keilangan ne egtanud-tanud te langun ne impanulu din kandan minsan pad te me keyirapan wey me peg-antus. Keilangan ne egpabulus sikandan ka eggimu para te keuyahan dan wey eggimu te meupiya, iling degma te innimu enni Pablu. </para>
  <para style="iot">Ka nenasulat te seini ne baseen </para>
  <para style="io1">Igpewun-a 1:1-2 </para>
  <para style="io1">Ka pegpasalamat enni Pablu te matig-Tisalunika wey ka peg-ampu dan 1:3-12 </para>
  <para style="io1">Ka pegpanulu meyitenged te peglibed ni Kristu 2:1-17 </para>
  <para style="io1">Ka pegbanasal meyitenged te peg-ampu wey te kene egpapepehul 3:1-15 </para>
  <para style="io1">Ka katammanan 3:16-18 </para>
  <chapter number="1" style="c" />
  <para style="p">
    <verse number="1" style="v" />
    <note style="x" caller="-">
      <char style="xo" closed="false">1:1: </char>
      <char style="xt" closed="false">Him 17:1.</char>
    </note> Sikeddiey si Pablu duma ki Silas wey ki Timutiyu ka migpeuyan te seini ne sulat. </para>
  <para style="p">Egpangemusta key kaniyu due te Tisalunika ne migmalintutuu te Manama ne Amey ta wey te Magbebaye ne si Hisu Kristu. </para>
  <para style="p">
    <verse number="2" style="v" />Ka keyid-u wey keupianan ne egpuun te Manama ne Amey wey te Magbebaye ne si Hisu Kristu, egkaangken niyu. </para>
  <para style="s">Ka pegpasalamat wey peg-ampu ni Pablu </para>
  <para style="p">
    <verse number="3" style="v" />Keilangan ne layun key egpasalamat te Manama meyitenged kaniyu me suled. Eleg iya ne egpasalamat key kandin, uya su amana migtulin ka pegpalintutuu niyu ki Kristu wey neehet ka pegpaheyinaweey niyu te tagse sabeka. <verse number="4" style="v" />Purisu igpegpeggasal ney sikaniyu diye te me punduk te migmalintutuu ne egkeendiyaan ney. Igmangguhud ney kandan ka meyitenged te pegpalintutuu niyu wey te peg-antus niyu te langun ne me pegbayad-bayad kaniyu wey me keyirapan ne eg-antusen niyu. <verse number="5" style="v" />Seini ka palinneu ne matareng ka peggukum te Manama, su pinaahi te me keyirapan ne in-antus niyu tenged kandin, eg-isipen kew ne likes ne egkasakup te peghari din. <verse number="6" style="v" />Matareng iya ka Manama, uya su seeye se migpaantus kaniyu, egpaantusen din degma. <verse number="7" style="v" />Ne sikaniyu se imbaybayaran, egpeyimelayen din duma kanami. Eggimuwen din seini te timpu ne egpakite e ka Magbebaye ne si Hisus ne diye egpuun te langit ne egdumaan te maresen ne me panalihan din. <verse number="8" style="v" />Eggendini sikandin ne egkalingutan te hapuy ne egkanlabkanlab, wey eglegparan din seeye se ware nekeila te Manama wey ware migpalintutuu te Meupiya ne Panugtulen meyitenged te Magbebaye ta ne si Hisus. <verse number="9" style="v" /><note style="x" caller="-"><char style="xo" closed="false">1:9: </char><char style="xt" closed="false">Isa 2:10.</char></note> Eglegparan sikandan te kamatayen ne ware egtamanan wey igpepariyu e sikandan te Magbebaye wey kene dan e egpakakita te katelesan te karesen din. <verse number="10" style="v" />Egkeyitabu kangkuwa sika te aldew te pegginguma te Magbebaye. Eglibed sikandin ne egdayanen wey egtahuren tenged te keet-etawan din ne iyan seeye se migpalintutuu wey migsalig kandin. Ne egpakalagkes kew e degma te seeye se egdayan kandin, uya su migpalintutuu kew ma te impanugtul ney kaniyu. </para>
  <para style="p">
    <verse number="11" style="v" />Sika ka egpuunan ne layun key eg-ampu kaniyu. Egbuyuen ney te Manama ta ne eg-isipen kew nikandin ne likes ne eg-alamen din. Ne eg-ampu key man-e ne pinaahi te geem din, egkatuman ka langun ne meupiya ne igkeupii niyu wey egkapenga ka langun ne eggimuwen niyu puun te pegpalintutuu niyu. <verse number="12" style="v" />Ne pinaahi due, egkarayan ka ngaran te Magbebaye ta ne si Hisu Kristu tenged kaniyu, wey egkarayan kew degma tenged kandin. Egkatuman seini se langun puun te keupiya wey keyid-u te Manama ta wey te Magbebaye ne si Hisu Kristu. </para>
  <chapter number="2" style="c" />
  <para style="s">Ka Etew ne Talag-apul te me balaud </para>
  <para style="p">
    <verse number="1" style="v" />
    <note style="x" caller="-">
      <char style="xo" closed="false">2:1: </char>
      <char style="xt" closed="false">1Tis 4:15-17.</char>
    </note> Kuntee, me suled, meyitenged te peglibed te Magbebaye ta ne si Hisu Kristu wey ka peglibulung ta te pegtemu kandin, eghangyu key kaniyu <verse number="2" style="v" />ne kene kew mahaan kabantali wey kalaggew ke due egkarineg niyu ne migginguma kun e ka peglibed te Magbebaye. Minsan ke egkahi pad sikandan ne impalalag kun seeye te Panisingan, wey ke narineg dan naa, wey ke sulat naa ne kayi kun egpuun te kanami. <verse number="3" style="v" />Kene kew paakal te minsan hentew te minsan nekey ne paahi. Su kene egginguma ka sika ne Aldew ke kene pad egkeyitabu ne egkanasnasian ne pegsupak te me etew diye te Manama, wey te kene pad egpakita ka Etew ne Talag-apul te me balaud ne tapey e ne natagne ne egpekeendiye te karereetan. <verse number="4" style="v" /><note style="x" caller="-"><char style="xo" closed="false">2:4: </char><char style="xt" closed="false">Dan 11:36; Isi 28:2.</char></note> Egkuntereen din ka in-ila te me etew ne me manama ran wey ka langun ne egsimbeen dan wey egpeila ne sikandin ka labew te seeye se egsimbeen dan. Ne egpinnuu sikandin diye te timplu te Manama wey eg-angken ne sikandin ka Manama. </para>
  <para style="p">
    <verse number="5" style="v" />Ware niyud nasuman-suman ne impangguhuran kud sikaniyu kayi te duen e pad te kaniyu? <verse number="6" style="v" />Nakataha kew e kuntee ke nekey ka nakabalabag kandin eyew wey en iya sikandin egpakita ke kandin e ne timpu. <verse number="7" style="v" />Te seini ne timpu, migweil e te heles de kayi te kalibutan ka geem te peggimu te mareet, piru duen pad iya sika se nakabalabag kuntee. Sikan naa, ke egpaaween e sika, <verse number="8" style="v" /><note style="x" caller="-"><char style="xo" closed="false">2:8: </char><char style="xt" closed="false">Isa 11:4.</char></note> henduen pad ne egpakita ka Etew ne Talag-apul te me balaud piru egdereetan sikandin te Magbebaye ne si Hisus pinaahi te geyinawa rin ne egpuun te be-be din wey eggimatayan din pinaahi te katelesan te peglibed din. <verse number="9" style="v" /><note style="x" caller="-"><char style="xo" closed="false">2:9: </char><char style="xt" closed="false">Mat 24:24.</char></note> Piru te kene pad eggimatayan ka Etew ne Talag-apul te me balaud, egbehayan sikandin ni Meibulan te geem te peggimu te langun ne klasi te me palinneu wey me kein-inuwan. <verse number="10" style="v" />Eggamiten din ka minsan nekey ne klasi te mareet eyew egkaakalan ka me etew ne egpekeendiyad e te karereetan. Egkareetan sikandan tenged su ware dan geyinawei ka kamalehetan ne iyan egpakaluwas kandan. <verse number="11" style="v" />Ne tenged kayi, amana palimbungi sikandan te Manama eyew egpalintutuu sikandan te me ubat, <verse number="12" style="v" />wey eyew egkewukuman ka langun ne ware migpalintutuu te kamalehetan su nahale ne eggimu te sale. </para>
  <para style="s">Ka in-alam te Manama ne egkaluwas </para>
  <para style="p">
    <verse number="13" style="v" />Piru me suled ne inggeyinawaan te Magbebaye, keilangan ne layun key egpasalamat te Magbebaye meyitenged kaniyu, uya su tapey kew e alama te Manama ne egkaluwas pinaahi te pegmatulus kaniyu te Panisingan te Manama wey pinaahi degma te pegpalintutuu niyu te kamalehetan. <verse number="14" style="v" />Seini ka egpuunan ne in-alam kew nikandin pinaahi te Meupiya ne Panugtulen ne impangguhud ney kaniyu, su eyew egkatalaran kew te katelesan te Magbebaye ta ne si Hisu Kristu. <verse number="15" style="v" />Purisu me suled, lig-en kew wey tantanuri niyu ka langun ne impanulu ney wey ke insulat ney naa kaniyu. </para>
  <para style="p">
    <verse number="16-17" style="v" />Ne kuntee, ka Magbebaye ta ne si Hisu Kristu wey ka Manama ne Amey ta ka egbagget kaniyu wey ka egbehey kaniyu te kanekal eyew layun ne meupiya ka eggimuwen niyu wey ka eglalahen niyu. Su ka Manama ne miggeyinawa kanta, ka migbagget kanta te ware egkatamanan wey ka migbehey kanta te meupiya ne egkapallateng pinaahi te keupiya wey keyid-u rin. </para>
  <chapter number="3" style="c" />
  <para style="s">Ampui key nikaniyu </para>
  <para style="p">
    <verse number="1" style="v" />Te katammanan me suled, ampui key nikaniyu ne mahaan de egpekeempet ka lalag te Magbebaye wey egtahuren sika te me etew iling te neyitabu due te kaniyu. <verse number="2" style="v" />Iampu niyu degma ne egpangabangan key te Manama puun te makasesale wey maddeet ne me etew su kene nahud ne langun ne etew ne migpalintutuu te lalag din. </para>
  <para style="p">
    <verse number="3" style="v" />Piru matinumanen ka Magbebaye. Eglig-enen kew nikandin wey egtamengan kew puun te ahalen te me busew. <verse number="4" style="v" />Meyitenged kaniyu, migsalig key te Magbebaye ne eggimuwen niyud e ka insuhu ney kaniyu wey egpabulus kew ka eggimu due. </para>
  <para style="p">
    <verse number="5" style="v" />Ne ka Magbebaye ka egtimul te pegsabut niyu te geyinawa te Manama wey te peg-antus ni Kristu. </para>
  <para style="s">Ka pegpaney-paney meyitenged te me pehulen </para>
  <para style="p">
    <verse number="6" style="v" />Ne kuntee me suled, egsuhu key kaniyu pinaahi te ngaran te Magbebaye ta ne si Hisu Kristu, ne pariyu kew te minsan hentew ne me suled ta ne me pehulen ne ware mig-ikul te pegbebatasan ne impanulu ney kaniyu. <verse number="7" style="v" />Su sikaniyu mismu, nakanengneng e te keilangan ne eg-ikul kew kanami, su ware key migpapepehul te duen key pad te kaniyu. <verse number="8" style="v" />Ware key migdawat te egkakeen ne egpuun te minsan hentew ke kene ney egbayaran, piru migpakannekal key miggimu te maaldew wey marusilem eyew kene egkabehatan ka minsan hentew kaniyu. <verse number="9" style="v" />Innimu ney sika su eyew egkeyimu key ne panunggilingan niyu, minsan due perem katenged ney ne egbuyu kaniyu te keilanganen ney. <verse number="10" style="v" />Te timpu ne duen key pad te kaniyu, insuhu ney e sikaniyu ne kene egpakeenen ka minsan hentew ne kene egkeupian ne eggimu. </para>
  <para style="p">
    <verse number="11" style="v" />Nalalag ney seini tenged su nakarineg key te duen kun me duma niyu ne me pehulen wey ware kun lein ne innimu ran ke kene ka pegpangilabet te himu te duma. <verse number="12" style="v" />Purisu, te ngaran te Magbebaye ne si Hisu Kristu, egsuhuen ney wey egbaggeten ney sikandan ne egpakannekal ne eggimu te kandan ne himu wey egpammitew te kandan ne keuyahan. <verse number="13" style="v" />Ne sikaniyu me suled, kene kew kapeleyi ne eggimu te meupiya. </para>
  <para style="p">
    <verse number="14" style="v" />Ke due minsan hentew ne kene egtuman te inlalag ney te seini ne sulat, tantanuri niyu sikandin wey kene kew duma-ruma kandin eyew egkeyilew sikandin. <verse number="15" style="v" />Piru kene niyu sumsumana ne kuntere niyu sikandin, ke kene, panpanayi niyu sikandin isip suled niyu te pegpalintutuu. </para>
  <para style="s">Ka pegpanaha-taha </para>
  <para style="p">
    <verse number="16" style="v" />Ne ka Magbebaye te keupianan ka egbehey kaniyu te keupianan te langun ne timpu wey te minsan nekey ne paahi. Ka Magbebaye ka egduma kaniyu langun. </para>
  <para style="p">
    <verse number="17" style="v" />Ne kuntee, sikeddiey e, si Pablu, ka mig-uney-uney ne migsulat te seini ne pegpangemusta. Iling kayi ka pegpirma ku wey ka paahi ku te pegsulat te langun ne me sulat ku. </para>
  <para style="p">
    <verse number="18" style="v" />Ka keupiya wey keyid-u te Magbebaye ta ne si Hisu Kristu, egkaangken niyu. </para>
</usx>