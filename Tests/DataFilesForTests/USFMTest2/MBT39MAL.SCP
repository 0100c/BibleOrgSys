\id MAL Matigsalug Version
\ide UTF-8
\h Malakyas
\toc1 Malakyas
\toc2 Malakyas
\toc3 Mal
\mt Malakyas
\is Igpewun-a
\ip Ka baseen ni Malakyas nasulat te lalimma ne pulu (50) ne leg-un te ware pad neetew si Kristu Hisus, te timpu ne neimpusan e te peggimu ka Timplu te Hirusalim. Ka dakel ne tuyu te prupita iyan ka peg-inniyat te me talagpanubad wey te pegpataha te keet-etawan ne igpatuman ka nasabutan dan e diye te Magbebaye ne Manama. Klaru amana ne kenad ne matinumanen sikandan te pegpamakey ran te Magbebaye ne Manama wey nakapariyu e te kamalehetan. (Nakalimbung sikandan pinaahi te kene pegbehey te eleg ne halad wey te kene ne peg-ikul te igkeupii te Magbebaye ne Manama.) Ka me talagpanubad wey ka keet-etawan miglilimbung diye te Magbebaye ne Manama tenged su ware sikandan migbehey te eleg ne panubad wey ware sikandan mig-ikul sumale te igkeupii te Magbebaye ne Manama. Piru eggendini ka Magbebaye ne Manama eyew te peggukum wey te peglinis te keet-etawan din, wey egpeuyan sikandin te talagpangguhud ne eggun-a kandin eyew te peg-andam te dalan wey te pegpamalehet te kasabutan din.
\iot Ka nenasulat te seini ne baseen
\io1 Ka me sale te Israil 1:1-2:16
\io1 Ka peggukum wey keyid-u te Magbebaye ne Manama 2:7-4:6
\c 1
\s Ka geyinawa te Manama te matig-Israil
\p
\v 1 Seini ka lalag te Magbebaye ne Manama diye te matig-Israil pinaahi ki prupita Malakyas.
\p
\v 2 \x - \xo 1:2-3: \xt Rum 9:13.\x* \x - \xo 1:2-5: \xt Isa 34:5-17; 63:1-6; Hir 49:7-22; Isi 25:12-14; 35:1-15; Amu 1:11-12; Abd 1:14.\x* Ne migkahi ka Magbebaye ne Manama, “Miggeyinawaan ku sikaniyu. Piru migkahi kew, ‘Immenu nu naa te pegpapitew ka geyinawa nu kanami?’ Ne seini ka tabak ku rue. Si Isaw wey si Hakub talaari sikandan, piru si Hakub ka inggeyinawaan ku wey ka me kabuhalaan din,
\v 3 wey ingkabelu ku si Isaw wey ka me kabuhalan din. Ne indereetan ku ka ugpaan din diye te bubungan wey neyimu e ne ugpaan te me mahintalunan ka inged din.
\p
\v 4 “Ne emun ke egkahi ka me kabuhalan ni Isaw ne iyan ka me matig-Idum, ‘Egbalbalawan ney te eggimu ka lungsud ney ne nahuhus.’ Ne seini ka tabak ku rue. Minsan egbalbalawan niyu seini piru egdereetan ku red man-e taman te iyan e igngaran kaniyu ka ‘Mareet ne inged’ wey ‘Me etew ne igkalangeti te Magbebaye ne Manama te ware egtamanan.’
\p
\v 5 “Ne egkakita niyu ne egkeyitabu seini kandan wey egpakakahi kew, ‘Maresen iya ka Magbebaye ne Manama minsan pad diye te inged ne kenad ne sakup te Israil!’ ”
\s Ka pegsapad te Manama te me talagpanubad
\p
\v 6 Migkahi ka Amana ne Maresen ne Magbebaye diye te me talagpanubad, “Ka me anak egtahud te amey wey iney ran, wey ka me suluhuanen egtahud degma te me ahalen dan. Ne emun ke amey a nikaniyu, mania te wara a tahura\f + \fr 1:6 \ft Te Hibruwanen: kaaldeki.\f* nikaniyu? Ke ahalen a nikaniyu, mania te wara a tahura nikaniyu? Imbaley-baley a nikaniyu, wey mig-inse kew pad man e, ‘Immenu ney sikeykew te egbaley-baley?’
\v 7 Imbaley-baley a nikaniyu pinaahi te peghalad niyu te kene ne likes ne egkakeen diye te altar ku. Piru mig-inse kew pad, ‘Mani-a te kene ne likes ne egkakeen ka me halad ney?’\f + \fr 1:7 \ft Te Hibruwanen: Immenu ney sikeykew te eglindit?\f* Uya su miglemetan niyu ka altar ku.
\v 8 \x - \xo 1:8: \xt Diy 15:21.\x* Me butud, me lepu, wey egmanderalu ne me ayam ka immanubad niyu keddi. Meupiya naa sika? Kema ibehey niyu sika diye te gubirnadur niyu, pitawen ta ke egkahale sikandin wey ke igbehey rin naa ka egbuyuen niyu,” kahi te Maresen ne Magbebaye ne Manama.
\p
\v 9 Na kuntee, sikaniyu se me talagpanubad, geram kew naa pangananey te Manama ke iling ka eggimuwen niyu rue, pitawen ta ke egpamminehen kew nikandin.
\p
\v 10 Ne migkahi ka Maresen ne Magbebaye ne Manama, “Meupiya pad ke eglekeban niyu ka me gumawan te timplu eyew kene kew e egpakatetemeg te ware karuan ne hapuy diye te altar. Wara a nahale kaniyu wey kene ku egdawaten ka igpanubad niyu!
\v 11 Egbantuhen ka ngaran ku te duma ne me nasud, puun te igsile taman te iglineb. Egtutungan a te me etew te insinsu wey eg-uyanan a nikandan te malinis ne me halad, su mabantug ka ngaran ku te minsan hendei ne me nasud.
\v 12 Piru imbaley-baley a mule nikaniyu su inlemetan niyu ka altar te Magbebaye ne Manama wey kenad ne likes ka egkakeen diye te altar. 
\v 13 Migkahi kew, ‘Napelaan key e!’ wey impangngibian a nikaniyu. Migpanubad kew keddi te me ayam ne tinakew, nallepuan, wey ke egmanderalu naa. Kahiyen niyu buwa ne egdawaten ku seini?
\v 14 Egdilusen ku ka ubaten ne etew te pegpanubad din keddi te mareet ne ayam, su migsaad sikandin ne iyan igpanubad ka meupiya ne karniru rin. Su sikeddi ka mabantug ne Hari, wey igkaaldek a te minsan hendei ne me nasud.” Sika ka ingkahi te Amana ne Maresen ne Magbebaye.
\c 2
\p
\v 1-2 Ne migkahiyan degma te Amana ne Maresen ne Magbebaye ka me talagpanubad, “Na, seini ka igpaney-paney ku kaniyu. Ke kene kew eglinga-linga wey ke kene kew egdayan keddi,\f + \fr 2:1-2 \ft Te Hibruwanen: Te ngaran ku.\f* egdilusen ku sikaniyu. Egdilusen ku ka langun ne me panalangin. Ne ka malehet, indilus kud e seini su ware niyu itahu te pupusungan niyu ka suhu ku kaniyu.
\v 3 Eglegparan ku ka me kabuhalan niyu wey igpulit ku diye te ula-ula niyu ka tei te ayam ne impanubad niyu, wey igpandegpak ku sikaniyu\f + \fr 2:3 \ft Te Hibruwanen: Ne due egtiang kaniyu duma te tei eyew igdegpak.\f* duma te igmanubad niyu keddi.
\v 4 \x - \xo 2:4: \xt Num 3:11-13.\x* Puun due, egkanengnengan niyu ne insuhu ku sika kaniyu eyew egpakapabulus ka kasabutan ku te me kabuhalan ni Libi.” Sika ka ingkahi te Amana ne Maresen ne Magbebaye.
\p
\v 5 \x - \xo 2:5: \xt Num 25:12.\x* “Diye te kasabutan ku kandan dengan, migsaaran ku sikandan te umul wey meupiya ne peg-ugpe, wey imbehey ku kandan seeye eyew egtahuren a nikandan. Ne intahud a iya nikandan wey due pegkaaldek keddiey.\f + \fr 2:5 \ft Te Hibruwanen: Ngaran ku.\f*
\v 6 Impanulu dan ka malehet, wey kene ka mareet. Mig-ugpe sikandan ne mahetteng wey matareng duma keddiey, wey imbulihan dan pad man-e ka me duma ne eg-engked e te maddeet ne me hinimuwan dan.
\v 7 Su katenged te me talagpanubad ka pegpanulu te malehet ne katuenan meyitenged te Magbebaye ne Manama. Keilangan ne diye te kandan egpanginginse ka keet-etawan ke nekey ka igkeupii\f + \fr 2:7 \ft Te Hibruwanen: Tura wey ke balaud.\f* ku ne igpanulu su sikandan ka me suluhuanen te Amana ne Maresen ne Magbebaye.
\p
\v 8 “Piru sikaniyu se me talagpanubad, mig-engked kew te mahetteng ne dalan. Ka pegpanulu niyu iyan de iya egpuunan ne nakasale ka masulug ne me etew. Indereetan niyu ka kasabutan ne innimu ku te me kabuhalan ni Libi.
\v 9 Sikan naa, egtuhutan ku ne egpeyilawan kew te langun ne keet-etawan te Israil tenged su ware niyu tumana ka igkeupii ku wey due inlapihan niyu te pegpanulu niyu.
\s Ka pegsupak te keet-etawan te Israil
\p
\v 10 Mania, kene bes ne sabeka re ka amey ta langun? Kene bes ne iyan miggimu kanta ka Manama? Ke iling due, ne mania te egmaak-akaley ki wey ware ta tumana ka kasabutan ne inggimu te Manama diye te me kaap-apuan ta?
\v 11 Ware tumana te me kabuhalan ni Huda ka saad dan diye te Magbebaye ne Manama wey sika ka egpuunan ne neyitabu ka lilinditi ne me hinimuwan kayi te Israil wey te Hirusalim. Inlinditan dan ka timplu ne inggeyinawaan te Magbebaye ne Manama. Ne ka me lukes migmangasawa te me malitan ne migsimba te me diyus-diyus.
\v 12 Eg-aween perem te Magbebaye ne Manama kayi te inged\f + \fr 2:12 \ft Te Hibruwanen: Leeb ni Hakub.\f* ta ka miggimu kayi wey kenad e egtuhutan ne eg-ambag, wey eg-uyan te minsan nekey ne igpanubad diye te Amana ne Maresen ne Magbebaye.
\p
\v 13 Ne minsan ke egdihusen niyu pad ka altar te Magbebaye ne Manama te me luwe niyu te egmandalawit wey egmalumbibigtew, kene din en iya igkeupii ka igpanubad niyu wey kene din e egdawaten.
\v 14 Ne eg-inse kew ke mania te kene din egdawaten ka igpanubad niyu. Uya su nakanengneng sikandin te inlimbungan niyu ka me asawa niyu ne insaaran niyu te timpu ne in-asawa niyu sikandan te me bate-bate kew pad. Migsaad kew diye te Magbebaye ne Manama ne eg-upianan niyu ka me asawa niyu ne iyan talagbulig niyu, piru ware niyu seini tumana.
\v 15 Mania ware kew bes sabekaa te Magbebaye ne Manama te lawa wey te panisingan? Mania te inggimu rin seini? Inggimu rin seini eyew egpakaanak kew te malehet ne keet-etawan te Manama. Sikan naa, tanud-tanud kew ne kene kew egpakapanlimbung diye te me asawa niyu.
\p
\v 16 “Igkabelu ku ka eg-engked te me asawa ran, wey igkabelu ku ka me etew ne egbayad-bayad te me asawa ran,”\f + \fr 2:16 \ft Te Hibruwanen: Egbunbunan ka kumbale te mareet ne hinimuwan.\f* kahi te Amana ne Maresen ne Magbebaye te Israil. Purisu tanud-tanud kew wey tumana niyu ka insaad niyu diye te me asawa niyu.
\s Mahaan e ka aldew te peggukum
\p
\v 17 Napelaan e ka Magbebaye ne Manama ne egpammineg te me lalag niyu. Piru mig-inse kew, “Mania te napelaan e sikandin te impanlalag ney?” Uya su migkahi kew te inggeyinawaan te Magbebaye ne Manama ka eggimu te mareet wey ingkeupii rin sikandan. Ne mig-inse kew pad man-e, ‘‘Hendei naan e ka Magbebaye ne Manama ne matareng?”
\c 3
\p
\v 1 \x - \xo 3:1: \xt Mat 11:10; Mar 1:2; Luk 1:76; 7:27.\x* Ne migkahi ka Maresen ne Magbebaye ne Manama, “Igpewun-a ku ka suluhuanen ku eyew te peg-andam te dalan ne egbayaan ku. Ne ka Magbebaye ne Manama ne impammitew niyu, egtigkew eglepew diye te timplu rin. Sikandin ka intaharan niyu ne talagpangguhud te kasabutan ku.”
\p
\v 2 \x - \xo 3:2: \xt Huwil 2:11; Imp 6:17.\x* Piru hentew-a ka egpakaantus te aldew te pegginguma rin wey hentew-a ka egpakasasindeg diye te tangkaan din te peglepew rin e? Su egpekeiling sikandin te hapuy ne egsayab te putew wey iling te manedted ne sebun ne amana egpakaawe te bilu.
\v 3 Egpinnuu sikandin iling te mannayab te pelata. Egmatulusen din ka me kabuhalan ni Libi, iling te bulawan wey ke pelata naa ne egsayaben, eyew egkeyimu e ne likes ka igmanubad dan diye te Magbebaye ne Manama.
\v 4 Purisu egpakapahale e te Magbebaye ne Manama ka igmanubad te me kabuhalan ni Huda wey te me matig-Hirusalim, iling dengan te miglihad ne me leg-un.
\p
\v 5 Ne migkahi ka Maresen ne Magbebaye ne Manama, “Eggenduen a te kaniyu eyew eggukuman ku ka me egmammulingan, ka egmanlibug, ka me talagpamalehet te ubat, ka me ahalen ne egmanlimbung te me suluhuanen dan, ka egmanlupig te me balu, te me ilu, wey te me lapu. Ne eggukuman ku degma ka langun ne etew ne kene egkaaldek keddiey.
\s Ka pegbehey te igkasapulu
\p
\v 6 “Sikeddiey ka Magbebaye ne Manama ne kene egkabalbalawan. Purisu sikaniyu se me kabuhalan ni Hakub ware kew red iya man-e naamin nammatey.
\v 7 Piru nekeiling kew red te me kaap-apuan niyu, mig-engked kew wey migsupak kew te me balaud ku. Ne kuntee libed kew e kayi te keddiey, wey eglibed a diye te kaniyu. Ne eg-inse kew, ‘Menuwen ney te eglibed diye te keykew?’
\v 8 Eg-insaan ku sikaniyu, meupiya naa te sabeka ne etew ka egpanlimbung te Manama? Kene, piru inlimbungan a nikaniyu. Te nekey ne paahi? Pinaahi te me halad wey te me igkasapulu!
\v 9 Indilus ku sikaniyu tenged su ka intiru ne nasud migpanlimbung keddiey.
\v 10 \x - \xo 3:10: \xt Lib 27:30; Num 18:21-24; Diy 12:6; 14:22-29; Nih 13:12.\x* Uyana niyu ka langun ne igkasapulu diye te timplu\f + \fr 3:10 \ft Te Hibruwanen: Baley ne tinesanan.\f* eyew due egkakeen diye te baley ku. El-elehi a nikaniyu wey egkatahaan niyu ne eglukatan ku ka me bintana te langit wey igbusbus ku due te kaniyu ka subla ne dakel ne panalangin.
\v 11 Eg-alawen ku ka me uled-uled wey me mananap eyew kene egdereetan ka me pinamula niyu, wey egbebehas te masulug ka pinamula niyu ne ubas.
\v 12 Ne tenged due, ka keet-etawan te langun ne me nasud egkahi te amana kew panalangini tenged su amana ne meupiya ka tane ne in-ugpaan niyu,” kahi te Maresen ne Magbebaye ne Manama.
\s Ka himenew ne insaad te Manama
\p
\v 13 Ne migkahi ka Magbebaye ne Manama, ‘‘Migpanlalag kew te me maddeet meyitenged keddi. Piru migkahi kew pad iya man-e, ‘Nekey bes ka migpanlalag ney ne maddeet meyitenged keykew?’
\v 14 Migkahi kew, ‘Ware karuan te pegpamakey te Manama. Duen naa keupianan ke egtumanen ta ka me suhu din wey igpapitew ta ne nekegsendit ki te neyimu ta diye te Maresen ne Magbebaye ne Manama te langun?
\v 15 Pitew kew, iyan de impanalanginan ka me hambuhen. Nasi de iya sikandan migmatubung, wey in-el-elehan dan pad ka Magbebaye ne Manama pinaahi te mareet ne hinimuwan, piru ware sikandan paruseyi.’ ”
\p
\v 16 Nataman, migmalalahey ka me etew ne due pegkaaldek te Magbebaye ne Manama wey impammineg din sikandan paay-ayari. Ne impasulat din diye te libru ka me ngaran te me etew ne due pegkaaldek kandin wey migtahud kandin.
\v 17 “Ne egkeyimu sikandan ne keet-etawan ku,” kahi te Maresen ne Magbebaye ne Manama. “Te aldew ne eggimuwen ku seini, igteil ku sikandan se keet-etawan ku. Egpangabangan ku sikandan iling te amey ne egpangabang te anak din ne matinumanen\f + \fr 3:17 \ft Te Hibruwanen: Pamakey.\f* kandin.
\v 18 Ne egkakita niyud man-e ne ware nekeg-iling ka miggimu te mareet wey ka miggimu te meupiya, ka migpamakey te Magbebaye ne Manama wey ka ware migpamakey kandin.”
\c 4
\s Ka aldew te Magbebaye ne Manama
\p
\v 1 Migkahi ka Maresen ne Magbebaye ne Manama, “Egginguma ka aldew ne egpekeiling te hapuy ne egkanlab-kanlab, ne ka langun ne me hambuhen wey ka me maddeet se hinimuwan egsilaban iling te lahami.\f + \fr 4:1 \ft Te Hibruwanen: Egkeyimu ne tued.\f* Egkengatutung sikandan ne warad iya egkasame.\f + \fr 4:1 \ft Te Hibruwanen: Ne warad egkasame ne dalid wey sugpang dan.\f*
\v 2 Piru para kaniyu te migtahud\f + \fr 4:2 \ft Te Hibruwanen: Egkaaldek.\f* keddi, egparibabew ka pegkamatareng ku iling te egsile ne aldew wey egkengabawian kew te layag kayi. Egmanlihawang kew wey egpanletu-letu te kahale iling te me nati te baka ne impalihawang puun te kulungan.
\v 3 Te aldew ne eggimuwen kud seini, egkatalu niyu ka me mareet se hinimuwan wey egpandiekan niyu sikandan iling te alinepung,” kahi te Maresen ne Magbebaye ne Manama.
\p
\v 4 “Tantanuri niyu ka immanulu kaniyu te suluhuanen ku ne si Muwisis, ka me Balaud wey ka me suhu ne imbehey ku kandin diye te Bubungan te Sinay\f + \fr 4:4 \ft Te Hibruwanen: Hurib\f* eyew igpeikul din te langun ne keet-etawan te Israil.
\p
\v 5 \x - \xo 4:5: \xt Mat 11:14; 17:10-13; Mar 9:11-13; Luk 1:17; Huw 1:21.\x* “Piru te kene pad egginguma ka makaaldek-haldek ne aldew te Magbebaye ne Manama, egpeenduenen ku te kaniyu si prupita Ilyas.
\v 6 Egmeg-ulien din ka meupiya ne rilasyun te me anak wey me amey. Emun ke kene, eggenduen a wey egdereetan\f + \fr 4:6 \ft Te Hibruwanen: Eglampesan te dilus.\f* ku ka inged niyu.”
