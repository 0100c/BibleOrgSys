<?xml version="1.0" encoding="utf-8"?>
<usx version="2.0">
  <book code="1PE" style="id">Matigsalug Version</book>
  <para style="ide">UTF-8</para>
  <para style="h">1 Pidru</para>
  <para style="toc1">1 Pidru</para>
  <para style="toc2">1 Pidru</para>
  <para style="toc3">1Pid</para>
  <para style="mt2">Ka an-anayan ne sulat ni</para>
  <para style="mt1">Pidru</para>
  <para style="is">Igpewun-a</para>
  <para style="ip">
    <char style="bk">Ka an-anayan ne sulat ni Pidru</char> insulat din para te migmalintutuu ne nekegsuwey-suwey nangugpe diye dapit te Asya Minur. Ka tuyu ni Pidru te migsulat kayi, ka pegbagget te migmalintutuu ne keilangan ne eglig-en sikandan taliware te masumpit ne pegbayad-bayad kandan tenged te pegpalintutuu ran. Impasuman-suman sikandan ni Pidru meyitenged te kaluwasan dan, te kamatayen ni Hisu Kristu, te pegkeuyag din wey te peglibed din. Su nanengnengan ni Pidru ne emun ke iyan dan layun egsumsumanen ka egpallatengen dan ne diye te langit, egkaantus dan iya ka langun ne keyirapan kayi te ampew te tane. Impanengneng din man-e sikandan ne emun ke egkeehet ka pegpalintutuu ran pinaahi te peg-antus dan te me keyirapan wey me kalasayan, egpakarawat sikandan te dasag te “Timpu ne igpakite e si Hisu Kristu.” (1:7,13)</para>
  <para style="ip">Migbanasalan din man-e sikandan ne keilangan ne eg-ay-ayaran dan ka batasan dan isip me keet-etawan ni Kristu, wey keilangan degma ne egparuma-ruma sikandan te seeye se due katenged ne egmandu kandan.</para>
  <para style="iot">Ka nenasulat te seini ne baseen</para>
  <para style="io1">Igpewun-a 1:1-2</para>
  <para style="io1">Ka pegpasuman-suman meyitenged te kaluwasan ne ware katamanan 1:3-12</para>
  <para style="io1">Ka pegbanasal meyitenged te peg-ugpe ne matulus 1:13–2:10</para>
  <para style="io1">Ka pegparuma-ruma ta te seeye se due me katenged diye te kanta 2:11–3:7</para>
  <para style="io1">Ka tambag meyitenged te egginguma ne me keyirapan 3:8-4:19</para>
  <para style="io1">Ka tambag para te pangulu wey te migmalintutuu 5:1-11</para>
  <para style="io1">Ka me pangemusta 5:12-14</para>
  <chapter number="1" style="c" />
  <para style="p">
    <verse number="1" style="v" />Sikeddiey si Pidru ka migpeuyan te seini ne sulat, apustulis a ni Hisu Kristu.</para>
  <para style="p">Egpangemusta a kaniyu te in-alam te Manama, ne nakalapu de due te Puntu, Galasya, Kapadusya, Asya, wey Bitinya. <verse number="2" style="v" />In-alam kew te Manama ne Amey sumale te tapey e ne planu rin, wey immatulus kew te Panisingan din eyew egpakapalintutuu kew e ki Hisu Kristu, wey egkalinisan kew e te langesa rin.</para>
  <para style="p">Ka keyid-u wey keupianan ne egpuun te Manama, egkaangken niyu te subla-subla.</para>
  <para style="s">Ka pegpallateng te umul ne ware egtamanan</para>
  <para style="p">
    <verse number="3" style="v" />Egdayanen ka Manama wey Amey te Magbebaye ta ne si Hisu Kristu! Su tenged te dakel ne keyid-u rin, imbehayan ki nikandin te iyam ne umul pinaahi te peg-uyag ki Hisu Kristu. Purisu mapahetpet ki ne egpallateng ne eg-uyahen ki red degma keureme. <verse number="4" style="v" />Ne ka intahahe te Manama kaniyu diye te langit, kene sika egkamewu, kene egkabiluwan, wey kene egkaawe. <verse number="5" style="v" />Tenged te pegsalig niyu te Manama, egtamengan kew nikandin pinaahi te geem din, taman te egkarawat niyu ka kaluwasan ne igpakita te katammanan ne timpu.</para>
  <para style="p">
    <verse number="6" style="v" />Ne puun due, gale-gale kew iya minsan keilangan ne eg-antus kew te malepet de ne timpu tenged te egkalein-lein ne peg-eleg-eleg. <verse number="7" style="v" />Ka tuyu te sika ne me keyirapan, ka pegnengneng ke malehet naan en iya ka pegpalintutuu niyu. Su minsan ka bulawan ne eglihad de, eg-el-elehan ma pinaahi te pegleney rue, eyew egkanengnengan ke malehet naan iya. Ne iyan naan pa ka pegpalintutuu niyu ne labew pad te bulawan. Ne emun ke egkapamalehetan e ne malehet iya ka pegpalintutuu niyu, egkarayan kew, egmabantug, wey egtahuren kew te timpu ne igpakite e si Hisu Kristu. <verse number="8" style="v" />Miggeyinawaan niyu sikandin minsan ware niyu nakita. Ne minsan ke kene niyu sikandin egkakita kuntee, piru egpalintutuu kew wey egsalig kandin. Ne kene egkatirew wey ware egkeilingan te kahale niyu <verse number="9" style="v" />tenged su narawat niyud e ka dasag te pegpalintutuu niyu ne iyan sika se kaluwasan.</para>
  <para style="p">
    <verse number="10" style="v" />Ka me prupita ne migpanagne meyitenged te keupiya wey keyid-u te Manama ne igbehey kaniyu, ka mignengneng wey mig-ayad-ayad mig-ugsi-ugsi meyitenged te sika ne kaluwasan. <verse number="11" style="v" />Ne pinaahi te Panisingan te Manama ne due te kandan, migpanagne sikandan meyitenged te peg-antus te Kristu<note caller="+" style="f"><char style="fr" closed="false">1:11 </char><char style="ft" closed="false">Ka igpasabut te Kristu, Insaad ne Manluluwas.</char></note> wey te dakel ne kabantug din pegkapenga rue. Amana sikandan mig-ugsi-ugsi ke ken-u wey ke nekey ne paahi sika egkeyitabu. <verse number="12" style="v" />Impataha te Manama kandan ne ka impanlalag dan, kene egkeyitabu diye te kandan su kayi mule te kaniyu kuntee. Ne narineg niyud e kuntee seini puun te me etew ne migwali te Meupiya ne Panugtulen pinaahi te bulig te Panisingan te Manama ne impeuyan din puun te langit. Ne minsan ka me panalihan, amana egkeupian ne egpakasabut kayi.</para>
  <para style="s">Ka matulus ne pegbebatasan te migmalintutuu</para>
  <para style="p">
    <verse number="13" style="v" />Purisu andama niyu ka me suman-suman niyu<note caller="+" style="f"><char style="fr" closed="false">1:13 </char><char style="ft" closed="false">Te Grigu: kumbalei niyu ka suman-suman niyu.</char></note> eyew te peggimu te igkeupii te Manama, wey keilangan ne egtigkel kew te pegkeetew niyu. Ipalene-lene niyu ka pegpallateng niyu due te keyid-u ne igbehey kaniyu te timpu ne igpakite e si Hisu Kristu. <verse number="14" style="v" />Puun su matinumanen kew ne anak te Manama, keilangan ne kene kew paruma-ruma te mareet ne igkeupii te lawa niyu, iling te innimu niyu dengan te ware kew pad nakataha te kamalehetan. <verse number="15" style="v" />Ne puun su matulus ka mig-alam kaniyu, keilangan ne matulus degma ka langun ne eggimuwen niyu <verse number="16" style="v" /><note caller="-" style="x"><char style="xo" closed="false">1:16: </char><char style="xt" closed="false">Lib 11:44-45; 19:2.</char></note> tenged su nasulat e te Kasulatan, “Keilangan ne egmatulus kew tenged su matulus a.”</para>
  <para style="p">
    <verse number="17" style="v" />Ka Manama ne eg-am-amayen niyu ke eg-ampu kew, ka eggukum te ware pegdapig te langun ne etew sumale te hinimuwan dan. Purisu, tahura niyu sikandin taheed te migtagtaheed kew pad nangugpe kayi te ampew te tane. <verse number="18" style="v" />Nakanengneng kew e ke nekey ka inggamit te Manama te peglekat kaniyu puun te ware karuan ne pegbebatasan niyu ne naangey niyu puun te me kaap-apuan niyu. Ware sikandin miggamit te sika se eglihad de ne me karatuan iling te bulawan wey ke pelata naa, <verse number="19" style="v" />ke kene, sika se mahal ne langesa ni Kristu ka inggamit din. Nekeiling sikandin te nati te karniru ne ware nabalbalangi wey mansa. <verse number="20" style="v" />Te ware pad neyimu ka kalibutan, tapey e sikandin alama ne Manluluwas. Piru kunteen e te katammanan ne me timpu igpakita sikandin para kaniyu. <verse number="21" style="v" />Ne pinaahi kandin, migpalintutuu kew e te Manama ne iyan mig-uyag kandin puun te kamatayen wey ka migbehey kandin te dakel ne kabantug. Purisu ka Manama ka napalenlenaan te pegpalintutuu niyu wey te pegpallateng niyu.</para>
  <para style="p">
    <verse number="22" style="v" />Kuntee, puun su migmalinis e ka suman-suman niyu pinaahi te pegtuman niyu te kamalehetan, migmalehet e ka peggeyinawa niyu te me suled niyu ne migmalintutuu. Ne kuntee, keilangan ne peggeyinaweey kew iya ka tagse sabeka ne egpuun te pusung niyu. <verse number="23" style="v" />Puun su nabalbalawan kew e neetew, sika se iyam ne umul niyu, kene ne diye egpuun te etew ne mahaan de egpatey, ke kene, diye sika egpuun te ware egtamanan wey manedted ne lalag te Manama. <verse number="24" style="v" /><note caller="-" style="x"><char style="xo" closed="false">1:24-25: </char><char style="xt" closed="false">Isa 40:6-8 (LXX).</char></note> Su nasulat e te Kasulatan,</para>
  <para style="q1">“Ka langun ne etew, egpekeiling te me hilamunen,</para>
  <para style="q2">wey ka langun ne katelesan dan, egpekeiling te bulak te me hilamunen.</para>
  <para style="q1">Ne egkahangu ka hilamunen wey egkengatahak e ka me bulak din,</para>
  <para style="q2">
    <verse number="25" style="v" />piru ka lalag te Magbebaye, egpabulus te ware egtamanan.”</para>
  <para style="m">Ka sika ne lalag, iyan sika se Meupiya ne Panugtulen ne inwali due te kaniyu.</para>
  <chapter number="2" style="c" />
  <para style="p">
    <verse number="1" style="v" />Purisu, inniyuhi niyu ka langun ne mareet ne hinimuwan iling te pegpanlimbung, pegpapitew-pitew, pegkeimma, wey ka peg-iran-iran te duma niyu. <verse number="2" style="v" />Keilangan ne layun kew inum te telek ne gatas ne iyan sika se Lalag te Manama, iling te malalab pad ne me bate ne layun egkeupian te gatas. Su ke eggimuwen niyu sika, egtulin ka pegpalintutuu niyu taman te egkaluwas kew, <verse number="3" style="v" /><note caller="-" style="x"><char style="xo" closed="false">2:3: </char><char style="xt" closed="false">Sal 34:8.</char></note> tenged su naheraman niyud e ka keupiya te Magbebaye.</para>
  <para style="s">Ka sumalem ne batu wey ka migmalintutuu</para>
  <para style="p">
    <verse number="4" style="v" />Parani kew te Magbebaye, ka sumalem ne batu ne insamsamilian te me etew, piru in-alam bes te Manama wey in-isip din ne mahal. <verse number="5" style="v" />Ne sikaniyu degma, iling kew te sumalem ne batu ne inggamit te pegbebaley te ispirituwanen ne timplu. Neyimu kew ne matulus ne talagpanubad te Manama, ne pinaahi ki Hisu Kristu, egpakabehey kew te Manama te ispirituwanen ne halad ne egkarawat din. <verse number="6" style="v" /><note caller="-" style="x"><char style="xo" closed="false">2:6: </char><char style="xt" closed="false">Isa 28:16 (LXX).</char></note> Su nasulat te Kasulatan,</para>
  <para style="q1">“Tew kew! In-alam ku ka mahal ne batu,</para>
  <para style="q2">ne igtahu ku diye te Siyun eyew egkeyimu ne pabunsuran;</para>
  <para style="q2">ne seeye se egpalintutuu kandin, kene egkeyilawan.”</para>
  <para style="m">
    <verse number="7" style="v" />
    <note caller="-" style="x">
      <char style="xo" closed="false">2:7: </char>
      <char style="xt" closed="false">Sal 118:22.</char>
    </note> Purisu, due te kaniyu te egpalintutuu, amana ne mahal sikandin. Piru meyitenged te seeye se kene egpalintutuu, nasulat e diye te Kasulatan,</para>
  <para style="q1">“Ka batu ne insamsamilian te me talagbebaley</para>
  <para style="q2">nasi neyimu ne impurtanti ne pabunsuran.”</para>
  <para style="m">
    <verse number="8" style="v" />
    <note caller="-" style="x">
      <char style="xo" closed="false">2:8: </char>
      <char style="xt" closed="false">Isa 8:14-15.</char>
    </note> Ne duen pad man-e diye te Kasulatan ne migkahi,</para>
  <para style="q1">“Seini ka batu ne egpakapasaligkat te me etew,</para>
  <para style="q2">wey ka egpakaparugsu kandan.”</para>
  <para style="m">Egkasaligkat sikandan tenged su ware sikandan migpalintutuu te lalag te Manama. Ne sika iya ka implanu te Manama kandan.</para>
  <para style="p">
    <verse number="9" style="v" />
    <note caller="-" style="x">
      <char style="xo" closed="false">2:9: a </char>
      <char style="xt" closed="false">Iks 19:5-6; Isa 43:20 (LXX); </char>
      <char style="xo" closed="false">b </char>
      <char style="xt" closed="false">Iks 19:5; Diy 4:20; 7:6; 14:2; Tit 2:14; </char>
      <char style="xo" closed="false">c </char>
      <char style="xt" closed="false">Isa 43:21; </char>
      <char style="xo" closed="false">d </char>
      <char style="xt" closed="false">Isa 9:2.</char>
    </note> Piru sikaniyu ka in-alam ne me etew, ka me talagpanubad te Hari, ka matulus ne nasud, wey ka keet-etawan ne kandin te Manama. In-alam kew nikandin eyew egpangguhud te tetelesi ne hinimuwan din. Sikandin ka mig-umew kaniyu puun te karusileman peendiye te kein-inuwan ne kalayag din. <verse number="10" style="v" /><note caller="-" style="x"><char style="xo" closed="false">2:10: </char><char style="xt" closed="false">Hus 2:23.</char></note> Dengan, kene kew ne keet-etawan te Manama, piru kuntee, keet-etawan kew e nikandin. Ne ware kew ikeyid-u te Manama dengan, piru kuntee, ingkeyid-u kew e nikandin.</para>
  <para style="s">Ka pegbebatasan te migmalintutuu</para>
  <para style="p">
    <verse number="11" style="v" />Me suled, puun su migtagtaheed kew re nangugpe wey mahaliyug kew re kayi te ampew te tane, egbanasalan ku sikaniyu ne pakaddiyu kew te mareet ne igkeupii te lawa niyu ne makasesale ne layun egpakig-ehet te gimukud niyu. <verse number="12" style="v" />Meupiyaa niyu ka pegbebatasan niyu taliware te me etew ne ware migpalintutuu te Manama, su minsan ke egbayungan kew nikandan ne eggimu kun te mareet, egkakita ran ka meupiya ne himu niyu wey egsayeen dan ka Manama te aldew te peggendini rin.</para>
  <para style="p">
    <verse number="13" style="v" />Tenged te Magbebaye, keilangan ne egparuma-ruma kew te langun ne etew ne due me katenged kaniyu, iling te Impiradur su sikandin ka labew ne pangulu, <verse number="14" style="v" />wey diye te me gubirnadur. Ka me gubirnadur ka egsuhuen te Impiradur te pegparusa te seeye se egpekeyimu te mareet, wey ka egpareyrayen te seeye se eggimu te meupiya. <verse number="15" style="v" />Su iyan igkeupii te Manama ne pinaahi te peggimu niyu te meupiya, ware igkalalag kaniyu te seeye se egkengeungel ne me etew. <verse number="16" style="v" />Ugpe kew isip me etew ne due kaligwangan, piru kene niyu gamita sika te pegbunbun te mareet ne himu, ke kene, ugpe kew isip me uripen te Manama. <verse number="17" style="v" />Tahura niyu ka langun ne etew wey geyinawei niyu ka me suled niyu te pegpalintutuu. Kaaldeki niyu ka Manama wey tahura niyu ka Impiradur.</para>
  <para style="s">Ka tambag diye te uripen</para>
  <para style="p">
    <verse number="18" style="v" />Sikaniyu se me uripen, keilangan ne paruma-ruma kew te me ahalen niyu duma te pegtahud kandan. Ne kene de ne iyan niyu eggimuwan te iling due ka meupiya wey hiid-uwen ne me ahalen, ke kene, minsan degma ka mabbulut. <verse number="19" style="v" />Egkahale ka Manama ke tenged te pegsuman-suman niyu kandin, eg-antusen niyu ka me pegbayad-bayad ne ware egpuunan. <verse number="20" style="v" />Kene kew egkasaye ke egpanlampesan kew tenged te mareet ne hinimuwan niyu. Piru ke meupiya ka hinimuwan niyu wey eg-antus kew tenged due, egkahale ka Manama kaniyu. <verse number="21" style="v" />In-alam kew te Manama eyew eg-antus, su migbaybayaran degma si Kristu para kaniyu wey migbehey sikandin kaniyu te panunggilingan eyew eg-ilingan niyu. <verse number="22" style="v" /><note caller="-" style="x"><char style="xo" closed="false">2:22: </char><char style="xt" closed="false">Isa 53:9.</char></note> Ware sikandin nakasale wey ware ubat ne egkarineg nu diye te kandin. <verse number="23" style="v" /><note caller="-" style="x"><char style="xo" closed="false">2:23: </char><char style="xt" closed="false">Isa 53:7.</char></note> Te timpu ne indeeg-deeg sikandin, ware sikandin migsuli migdeeg-deeg. Te timpu ne imbaybayaran sikandin, ware sikandin miglelalis, ke kene, migsalig sikandin te Manama, ka matareng ne talaggukum. <verse number="24" style="v" /><note caller="-" style="x"><char style="xo" closed="false">2:24-25: </char><char style="xt" closed="false">Isa 53:5-6 (LXX).</char></note> Si Kristu mismu ka mig-uyan te me sale ta pinaahi te peglansang te lawa rin diye te krus eyew kene kid e egpakasale, ke kene, egkamatareng e ka peg-ugpe ta. Ne pinaahi te me pali din, neulian kew e. <verse number="25" style="v" />Su sikaniyu dengan, nekeiling kew te me karniru ne nenallaag, piru kuntee, nakalibed kew e diye te Talagtameng wey Talagtanggu te me gimukud niyu.</para>
  <chapter number="3" style="c" />
  <para style="s">Ka tambag diye te alunggun</para>
  <para style="p">
    <verse number="1" style="v" />
    <note caller="-" style="x">
      <char style="xo" closed="false">3:1: </char>
      <char style="xt" closed="false">Ipi 5:22; Kul 3:18.</char>
    </note> Te iling due ne paahi, sikaniyu se manggiasawe e ne me malitan, keilangan ne egparuma-ruma kew te me asawa niyu, su eyew ke duen ma diye te kandan ne kene egpalintutuu te lalag te Manama, kema ke egpakapalintutuu red sikandan ke egkita ne meupiya ka batasan niyu. Ne kene ne keilangan ne eglalahan niyu pad sikandan <verse number="2" style="v" />tenged su egkakita ran ka meupiya ne pegbebatasan niyu wey ka pegtahud niyu te Manama. <verse number="3" style="v" /><note caller="-" style="x"><char style="xo" closed="false">3:3: </char><char style="xt" closed="false">1Tim 2:9.</char></note> Kene niyu iyan ikasasew ka peggimmimasad te lawa niyu, iling te peg-ayad-ayad te bulbul, pegsaluub te mahal ne me dayan-dayan te lawa, wey pegsaluub te meupiya ne kumbale, <verse number="4" style="v" />ke kene, iyan niyu himasari ka diye te pusung niyu. Su ka kateles te etew ne kene egkabalbalawan ne amana mahal diye te Manama, sika se mapariralemen wey maleman. <verse number="5" style="v" />Iling due ka peggimmimasad dengan te matulus ne me malitan ne migpallateng te Manama. Maparuma-ruma sikandan te me asawa ran, <verse number="6" style="v" /><note caller="-" style="x"><char style="xo" closed="false">3:6: </char><char style="xt" closed="false">Hin 18:12.</char></note> iling ki Sara te migpalintutuu te asawa rin ne si Abraham wey iyan din igngaran ka “ahalen”. Ne sikaniyu naan e kuntee ka me anak din ke eggimu kew te meupiya wey ke kene kew egkaaldek te minsan nekey.</para>
  <para style="p">
    <verse number="7" style="v" />
    <note caller="-" style="x">
      <char style="xo" closed="false">3:7: </char>
      <char style="xt" closed="false">Ipi 5:25; Kul 3:19.</char>
    </note> Ne iling ded sikaniyu se manggiasawe e ne me lukes, keilangan ne egtahuren niyu ka me asawa niyu. Upiani niyu sikandan taheed te egpalemungey kew, su mahuye sikandan kuntere kaniyu, wey nekeg-iling kew re diye te tangkaan te Manama tenged su egpakaangken degma sikandan te keyid-u te Manama ne sika se umul ne ware egtamanan. Ne himuwa niyu sika eyew ware egpakabalabag te peg-ampu niyu.</para>
  <para style="s">Ka peg-antus tenged te peggimu te meupiya</para>
  <para style="p">
    <verse number="8" style="v" />Te katammanan, sikaniyu langun, keilangan ne egsabekeen niyu ka suman-suman niyu wey ikeyimenawi niyu ka duma. Ne paheyinaweey kew isip tahasuled, peup-upianey kew, wey pariralem kew. <verse number="9" style="v" />Kene niyu sulii te mareet ka eggimu te mareet diye te kaniyu, wey kene niyu sulii te egdilus seeye se egdilus kaniyu, ke kene, sulii niyu pinaahi te pegpanalangin kandan tenged su in-alam kew te Manama eyew egpakaangken te panalangin. <verse number="10" style="v" /><note caller="-" style="x"><char style="xo" closed="false">3:10-12: </char><char style="xt" closed="false">Sal 34:12-16 (LXX).</char></note> Su nasulat te Kasulatan,</para>
  <para style="q1">“Emun ke due etew ne egkeupian ne egkahale</para>
  <para style="q2">wey egkeupian ne meupiya ka peg-ugpe din,</para>
  <para style="q2">keilangan ne kene sikandin eglalag te mareet wey eg-uubat.</para>
  <para style="q1">
    <verse number="11" style="v" />Keilangan ne eg-inniyuhan din ka mareet wey eggimu e sikandin te meupiya;</para>
  <para style="q2">keilangan ne egpakannekal sikandin ne due keupianan dan te me duma rin.</para>
  <para style="q1">
    <verse number="12" style="v" />Su egbantayan te Manama ka me matareng</para>
  <para style="q2">wey egpaminehen din ka peg-ampu dan,</para>
  <para style="q2">piru egsupak sikandin te seeye se eggimu te mareet.”</para>
  <para style="p">
    <verse number="13" style="v" />Na, hentew naa ka egdereet kaniyu ke mabagget kew ne eggimu te meupiya? <verse number="14" style="v" /><note caller="-" style="x"><char style="xo" closed="false">3:14: </char><char style="xt" closed="false">Mat 5:10.</char></note><note caller="-" style="x"><char style="xo" closed="false">3:14-15: </char><char style="xt" closed="false">Isa 8:12-13.</char></note> Piru minsan pad ke eg-antus kew tenged te peggimu niyu te meupiya, egpanalanginan kew. Purisu kene kew kaaldek wey kasasew, <verse number="15" style="v" />ke kene, tahura niyu iya si Kristu isip Magbebaye niyu. Ne pangandam kew layun ka egpangatarengan te seeye se eg-inse kaniyu meyitenged te egpallatengen te migmalintutuu. <verse number="16" style="v" />Piru tabaka niyu te kene ne malangit wey due pegtahud. Keilangan ne layun malinis ka kunsinsya niyu, su eyew ke due eglalag te mareet kaniyu, egkeyilew sikandan te mareet ne inlalag dan ke egkakita ran ne meupiya ka pegbebatasan niyu isip migpalintutuu ki Kristu. <verse number="17" style="v" />Ke pegbuut ma te Manama, meupiya pad ka eg-antus tenged te peggimu te meupiya, du te peggimu te mareet. <verse number="18" style="v" />Su mig-antus<note caller="+" style="f"><char style="fr" closed="false">3:18 </char><char style="ft" closed="false">Diye te duma ne sinulat: migpatey.</char></note> degma si Kristu te kasabeka re para te sale te me etew. Ware mule sikandin nakasale, piru migpatey sikandin para te makasesale eyew te peg-uyan kanta diye te Manama. Mig-antus sikandin te kamatayen te lawa rin, piru neuyag ka panisingan<note caller="+" style="f"><char style="fr" closed="false">3:18 </char><char style="ft" closed="false">Wey ke: in-uyag sikandin te Panisingan te Manama.</char></note> din. <verse number="19" style="v" />Miggendiye ka panisingan din ne migwali te me panisingan ne nenaprisu. <verse number="20" style="v" /><note caller="-" style="x"><char style="xo" closed="false">3:20: </char><char style="xt" closed="false">Hin 6:1–7:24.</char></note> Ka sika ne me panisingan ka ware migpalintutuu dengan taheed te migpangimu pad si Nuwi te arka, ne ware napeleyi ka Manama ne egtetahad kandan. Ne deisek de ka diye te arka ne naluwas te weyig su walu re iya ne etew. <verse number="21" style="v" />Ne ka sika ne weyig, iyan impeilingan ka bewutismu ne iyan nakaluwas kaniyu kuntee pinaahi te geem te peg-uyag ni Hisu Kristu. Ka bewutismu, kene ne peg-awe te bilu te lawa, ke kene, ka peghangyu diye te Manama ne eglinisan din ka kunsinsya ta. <verse number="22" style="v" />Ne kuntee, diyad e si Hisu Kristu te langit, diye te igkakawanan<note caller="+" style="f"><char style="fr" closed="false">3:22 </char><char style="ft" closed="false">Sumale te tuluuwen te me Hudiyu, ka talahuren de ne etew ka egpakapinnuu diye te igkakawanan te mabantug ne etew.</char></note> te Manama. Ne sikandin ka migmandu te langun ne me panalihan, te due me katenged wey me geem ne kene egkakita.</para>
  <chapter number="4" style="c" />
  <para style="s">Ka iyam ne peg-ugpe due te Manama</para>
  <para style="p">
    <verse number="1" style="v" />Purisu, puun su mig-antus si Kristu te pegbayad-bayad kandin, keilangan ne sikaniyu degma, andam ne eg-antus. Su ka minsan hentew ne mig-antus te pegbayad-bayad, kenad e egpabulus egpakasale. <verse number="2" style="v" />Ne puun kuntee taman te egpatey sikandin, kenad e sikandin eg-ikul te mareet ne igkeupii rin, ke kene, eg-ikul e te pegbuut te Manama. <verse number="3" style="v" />Su suble e ka innimu niyu te miglihad ne me timpu, ne iling te igkeupii ne eggimuwen te seeye se kene egpalintutuu te Manama. Su dengan, miggimu kew te keyilawan, mareet ne igkeupii te lawa niyu, mighubug-hubug, egkasublaan ne pegdees wey peg-iinum diye te sahakeen, wey ware keyilew niyu te pegsimba te me diyus-diyus. <verse number="4" style="v" />Ne kuntee, neinu-inu sikandan ke mania te ware kew e migluyud kandan te peggimu te subla ne keyilawan, wey egtampeleen kew e nikandan. <verse number="5" style="v" />Piru egpanabak ded keureme sikandan te hinimuwan dan diye te Manama ne andam ne eggukum te nammatey e wey te mannekal pad. <verse number="6" style="v" />Sika ka egpuunan ne inwali ka Meupiya ne Panugtulen minsan diye te nenammatey e kuntee, su eyew minsan ke miggukuman e ka lawa ran pinaahi te kamatayen iling te langun ne etew, egkeuyag ded ka panisingan dan iling te Manama.</para>
  <para style="p">
    <verse number="7" style="v" />Marani e ka katammanan te kalibutan, purisu tigkel kew te pegkeetew niyu wey bantayi niyu ka suman-suman niyu eyew egpakaampu kew. <verse number="8" style="v" /><note caller="-" style="x"><char style="xo" closed="false">4:8: </char><char style="xt" closed="false">Lal 10:12.</char></note> Labew te langun, paheyinaweey kew ka tagse sabeka te mapahetpet iya, su emun ke eggimuwen niyu sika, mahaan kew re egpakapasaylu te duma.<note caller="+" style="f"><char style="fr" closed="false">4:8 </char><char style="ft" closed="false">Te Grigu: ka geyinawa, egpakabunbun te sesalihi ne sale.</char></note> <verse number="9" style="v" />Paal-alumameey kew ka tagse sabeka te ware pegsalew-salew. <verse number="10" style="v" />Puun su nakarawat te katuenan ka tagse sabeka, keilangan ne eggamiten din sika para te keupianan te duma isip meupiya ne piniyalan te nalein-lein ne katuenan te Manama. <verse number="11" style="v" />Ka minsan hentew ne egwali, keilangan ne egwali sikandin ne hendue te ka Manama ka migpakiglalag pinaahi kandin. Ka minsan hentew ne mabulig-bulig, keilangan ne eggimuwen din sika pinaahi te keseg ne igbehey te Manama kandin, su eyew egkareyrey ka Manama te langun ne eggimuwen niyu pinaahi ki Hisu Kristu. Ka langun ne kabantug wey geem, kandin de iya te ware egtamanan. Malehet iya.</para>
  <para style="s">Ka peg-antus te migmalintutuu</para>
  <para style="p">
    <verse number="12" style="v" />Me pinalangge, kene kew keinu-inu tenged te masumpit ne pegbayad-bayad isip peg-eleg-eleg kaniyu. Kene niyu seini isipa ne sabeka ne kein-inuwan ne neyitabu kaniyu, <verse number="13" style="v" />ke kene, gale-gale kew su egpakabaye kew te peg-antus iling te peg-antus ni Kristu, eyew amana kew iya egkahale te timpu ne igpakite e ka katelesan din. <verse number="14" style="v" />Egpanalanginan kew ke eglemetan kew tenged te pegpalintutuu niyu ki Kristu, su sika ka palinneu ne mig-ugpe e due te kaniyu ka maresen ne Panisingan, ka Panisingan te Manama. <verse number="15" style="v" />Piru kene niyu ituhut ne due sabeka kaniyu ne eg-antus tenged su mangngimatey sikandin, takawen, mareet ka eggimuwen, wey ke egpangilabet te eggimuwen te duma. <verse number="16" style="v" />Piru ke eg-antus ka sabeka ne etew tenged su Kristuwanen sikandin, keilangan ne kene sikandin egkeyilew, ke kene, egsayeen din ka Manama tenged su in-isip sikandin ne sakup ni Kristu.</para>
  <para style="p">
    <verse number="17" style="v" />Su miggingume e ka timpu ne eggukum e ka Manama, ne egbunsud seini diye te keet-etawan din. Ne emun ke sikanta ka eggun-aan eggukumi, nekey buwad e ka egkeyingumaan te seeye se ware migpalintutuu te Meupiya ne Panugtulen te Manama? <verse number="18" style="v" /><note caller="-" style="x"><char style="xo" closed="false">4:18: </char><char style="xt" closed="false">Lal 11:31 (LXX).</char></note> Ne nasulat te Kasulatan,</para>
  <para style="q1">“Emun ke malised ne egkaluwas ka matareng ne etew,</para>
  <para style="q2">iyan naan pa iya seeye se ware mig-ikul te Manama wey ka makasesale!”</para>
  <para style="m">
    <verse number="19" style="v" />Purisu, seeye se mig-antus sumale te pegbuut te Manama, keilangan ne egpabulus eggimu te meupiya wey igsalig dan e ka umul ran diye te matinumanen ne Talaggimu kandan ne iyan ka Manama.</para>
  <chapter number="5" style="c" />
  <para style="s">Ka tambag diye te migmalintutuu</para>
  <para style="p">
    <verse number="1" style="v" />Sikan naa, egbanasalan ku sikaniyu se me igbuyag te migmalintutuu due, ne iling ku degma te sabeka ne igbuyag. Sikeddiey mismu, nakakita a te peg-antus ni Kristu wey egkatalaran a te kabantug din te igpakite e sikandin keureme. <verse number="2" style="v" /><note caller="-" style="x"><char style="xo" closed="false">5:2: </char><char style="xt" closed="false">Huw 21:15-17.</char></note> Iyan ku igbanasal kaniyu, ne tangguwa niyu ka keet-etawan ne insalig te Manama kaniyu su nekeiling sikandan te karniru rin. Piru tangguwa niyu sikandan ne kene ne puun su napehes kew re, ke kene, puun su sika ka igkeupii niyu sumale te pegbuut te Manama kaniyu. Himuwa niyu sika ne kene ne puun su egkaam-amanaan kew te igbayad, ke kene, puun su amana kew egkeupian ne egbulig kandan. <verse number="3" style="v" />Kene kew bulut-bulut ne egmandu kandan te impiyal re kaniyu, ke kene, himuwa niyu ka pegkeetew niyu ne panunggilingan diye te kandan. <verse number="4" style="v" />Ne emun ke eglepew e ka Pangulu te Talagtameng te karniru ne iyan si Hisu Kristu, egpakarawat kew te amana tetelesi ne unag ne kene egkaawe.</para>
  <para style="p">
    <verse number="5" style="v" />
    <note caller="-" style="x">
      <char style="xo" closed="false">5:5: </char>
      <char style="xt" closed="false">Lal 3:34 (LXX).</char>
    </note> Sikaniyu degma se me lukes-lukes, keilangan ne egparuma-ruma kew te me igbuyag niyu. Ne sikaniyu langun, keilangan ne pariralem kew te tagse sabeka, su nasulat e diye te Kasulatan, “Kuntere te Manama ka me hambuhen, piru egbulihan din ka mapariralemen.” <verse number="6" style="v" /><note caller="-" style="x"><char style="xo" closed="false">5:6: </char><char style="xt" closed="false">Mat 23:12; Luk 14:11; 18:14.</char></note> Purisu pariralem kew diye te Manama ne amana ne maresen eyew igparibabew kew nikandin te aldew ne in-alam din. <verse number="7" style="v" />Ibehey niyu diye te kandin ka langun ne igkalaggew niyu tenged su egkasasew sikandin meyitenged kaniyu.</para>
  <para style="p">
    <verse number="8" style="v" />Bantey kew wey kene kew lengkay! Su ka kuntere niyu ne ahalen te me busew, eglibeng-libeng iling te liyun ne egginihel ka egpammitew te egtekeben din. <verse number="9" style="v" />Sukuli niyu sikandin wey heheta niyu ka pegpalintutuu niyu, tenged su nakanengneng kew e ne ka me suled niyu te pegpalintutuu kayi te ampew te tane, egbaye ded degma te iling due ne me peg-antus. <verse number="10" style="v" />Ka Manama ne egpuunan te langun ne panalangin ka mig-alam kaniyu eyew egpakarawat kew te ware egtamanan ne katelesan din tenged te pegsabeka ta ki Kristu. Pegkapenga te malepet de ne peg-antus niyu, egkumplituwen kew te Manama, eggeheten din ka pegpalintutuu niyu, wey eglig-enen kew nikandin eyew kene egkaweil ka pegpalintutuu niyu. <verse number="11" style="v" />Kandin de iya ka geem te ware egtamanan. Malehet iya.</para>
  <para style="s">Ka katammanan ne pegpangemusta</para>
  <para style="p">
    <verse number="12" style="v" />
    <note caller="-" style="x">
      <char style="xo" closed="false">5:12: </char>
      <char style="xt" closed="false">Him 15:22,40.</char>
    </note> Si Silbanu, ka in-isip ku ne matinumanen ne suled te pegpalintutuu, ka migbulig keddiey te pegsulat ku kaniyu te seini se malepet de ne sulat. Iyan ku tuyu te seini ne sulat ka egbagget wey ka egpamalehet kaniyu ne seini iya ka malehet ne keyid-u te Manama. Desdeseni niyu naa sika.</para>
  <para style="p">
    <verse number="13" style="v" />
    <note caller="-" style="x">
      <char style="xo" closed="false">5:13: </char>
      <char style="xt" closed="false">Him 12:12,25; 13:13; 15:37-39; Kul 4:10; Pilim 24.</char>
    </note> Egpangemusta kaniyu ka migmalintutuu diye te Babilunya<note caller="+" style="f"><char style="fr" closed="false">5:13 </char><char style="ft" closed="false">Sumale diye te Libru ne “Impakita”, kema ke iyan igpasabut kayi ka Ruma.</char></note> ne in-alam te Manama, wey si Markus degma ne in-isip ku ne anak ku. <verse number="14" style="v" />Pegpangemusteey kew ka tagse sabeka te pegpapitew ne migpaheyinaweey kew.<note caller="+" style="f"><char style="fr" closed="false">5:14 </char><char style="ft" closed="false">Te Grigu: peggarek ne due peggeyinawa.</char></note></para>
  <para style="p">Ka Manama ka egbehey te keupianan kaniyu langun te nasabeke e due ki Kristu.</para>
</usx>