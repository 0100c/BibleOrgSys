<?xml version="1.0" encoding="utf-8"?>
<usx version="2.0">
  <book code="RUT" style="id">Matigsalug Version</book>
  <para style="ide">UTF-8</para>
  <para style="h">Rut</para>
  <para style="toc1">Rut</para>
  <para style="toc2">Rut</para>
  <para style="toc3">Rut</para>
  <para style="mt2">Ka guhuren meyitenged ki</para>
  <para style="mt1">Rut</para>
  <para style="is">Igpewun-a</para>
  <para style="ip">Ka seini ne baseen, migpangguhud meyitenged te neyitabu dengan te me talewukum pad ka migmandu te inged ne Israil. Te seeye ne timpu, miggingumaan te masumpit ne bitil ka seeye ne inged, sikan naa ka miggalin ka taltalaanak ne ensi Ilimilik diye te inged ne Muwab. Nataman, migpatey e si Ilimilik wey diyad nenakaasawa ka daruwa ne anak din ne me lukes, wey egngaranan ki Rut ka sabeka ne malitan ne naasawa te anak din. Te pegpatey te asawa ni Rut, impapitew rin ka meupiya ne batasan wey geyinawa rin diye te anuhang din ne malitan ne si Nawumi. Te impanalanginan e man-e te Manama ka keet-etawan din, mig-uli si Nawumi diye te Israil wey migduma si Rut. Ne napamalu si Rut te karumaan ded te an-anayan ne asawa rin, ne puun due, neyimu sikandin ne kaapuan ni Dabid, ka mabantug ne Hari te Israil. Te naluhey-luhey, neetew e degma si Hisu Kristu ne kabuhalan ded ni Rut.</para>
  <para style="ip">Kayi te seini ne baseen <char style="bk">Me Talewukum</char> egkanengnengan ta ne mareet ka neula-ula te me Hudiyu puun su mig-inniyug sikandan te Manama. Ne kayi te <char style="bk">guhuren meyitenged ki Rut</char> impakita kanta ne impanalanginan ka sabeka ne etew ne kene ne Hudiyu puun su migparani sikandin te Manama te Israil.</para>
  <para style="iot">Ka nenasulat te seini ne baseen</para>
  <para style="io1">Ka pegduma ni Rut ki Nawumi te mig-uli diye te Bitlihim 1:1-22</para>
  <para style="io1">Ka pegkeila ni Rut ki Buas 2:1–3:18</para>
  <para style="io1">Ka pegpaasaweey enni Rut wey Buas 4:1-22</para>
  <chapter number="1" style="c" />
  <para style="s">Ka peggalin enni Ilimilik diye te Muwab</para>
  <para style="p">
    <verse number="1" style="v" />Te timpu ne iyan pad migmandu te inged ne Israil ka me talewukum, due masumpit ne bitil ne migginguma te seeye ne inged. Ne due etew ne matig-Bitlihim ne sakup te Huda ne miggalin diye te inged ne Muwab, duma te asawa rin wey te daruwa ne anak dan ne me lukes eyew diye pad egtagtaheed eg-ugpe. <verse number="2" style="v" />Egngaranan ki Ilimilik ka seeye ne etew wey ka ngaran te asawa rin, si Nawumi. Ne ka daruwa ne anak dan ne me lukes egngaranan ki Malun wey ki Kiliyun. Me kabuhalan sikandan ni Iprata ne matig-Bitlihim ne sakup te Huda. Ne miggendiye sikandan te Muwab wey diyad mig-ugpe. <verse number="3" style="v" />Nataman, migpatey e si Ilimilik, sikan naa ka nabalu e si Nawumi wey iyan din naan de duma ka daruwa ne anak din ne me lukes. <verse number="4" style="v" />Ka tahasuled, nangasawa te me malitan ne matig-Muab. Ka sabeka ne malitan egngaranan ki Urpa wey ka dangeb egngaranan ki Rut. Te me sapulu e ne leg-un sikandan ka mig-ugpe diye, <verse number="5" style="v" />migpatey e degma ensi Malun wey Kiliyun, sikan naa ka si Nawumi naan de ka nasame te taltalaanak.</para>
  <para style="s">Ka pegduma ni Rut ki Nawumi te mig-uli diye te Bitlihim</para>
  <para style="p">
    <verse number="6" style="v" />Nataman, nanengnengan ni Nawumi ne impanalanginan e man-e te Magbebaye ne Manama ka keet-etawan din pinaahi te pegbehey kandan te meupiya ne uma. Seeye naa, migtaggel e sikandin duma te me ambey rin eyew eg-awe e diye te Muwab. <verse number="7" style="v" />Ne nanligkat e sikandan ka egpeendiye te Huda. Te sasangan e sikandan ne eggipanew, <verse number="8" style="v" />ingkahiyan ni Nawumi ka me ambey rin, “Libed kew e wey uli kew e diye te me iney niyu. Ne iling te keupiya niyu kayi te keddiey wey diye te me asawa niyu ne nammatey e, iling ded degma ka keupiya ne igpapitew te Magbebaye ne Manama due te kaniyu. <verse number="9" style="v" />Ne igtuhut perem te Magbebaye ne Manama ne egpakaasawa kew pad man-e eyew egkatalipun kew e.”</para>
  <para style="p">Ne dutu, migpangarekan e sikandan ni Nawumi. Piru migpandalawit sikandan, <verse number="10" style="v" />wey migkahi diye te kandin, “Kene key eg-uli diye te kanami su egduma key keykew diye te me karumaan nu.”</para>
  <para style="p">
    <verse number="11" style="v" />Piru migkahi si Nawumi, “Me ambey, meupiya iya ne egpanguli kew e. Mania te egduma-ruma kew pad keddiey te kena ad ma egpakaanak te igpaasawa ku kaniyu? <verse number="12" style="v" />Uli kew e su buyag ad e wey kena ad eg-abey eg-asawa. Minsan ke duen pad egkapallateng ku, wey minsan pad ke egpakaasawa a kuntee te marusilem wey eg-anak te me lukes, <verse number="13" style="v" />egpakatetahad kew naan pad ne egtulin sikandan? Kene kew naan pad eg-asawa tenged kandan? Me ambey, kene iya sika egkaayun, su mig-inniyuhan ad te Manama, wey masumpit pad ka neula-ula ku du te kaniyu.”</para>
  <para style="p">
    <verse number="14" style="v" />Ne nanasnasian de iya sikandan migmandalawit. Ne dutu, miggarek e si Urpa te anuhang din ka egpanaha-taha. Piru si Rut, ware mule migpitas te anuhang din. <verse number="15" style="v" />Ne migkahiyan ni Nawumi si Rut, “Na, mig-uli man-e ka iras nu diye te me karumaan din wey diye te manama rin, ne sinundul kad e kandin.”</para>
  <para style="p">
    <verse number="16" style="v" />Ne migtabak si Rut, “Kena a pehesa ne eg-engked wey egpitas keykew. Su minsan hendei ka eggendiye, diya a degma eggendiye, wey minsan hendei ka eg-ugpe, diya a degma eg-ugpe. Ne ka karumaan nu egkeyimu e degma ne karumaan ku, wey ka Manama nu egkeyimu e degma ne Manama ku. <verse number="17" style="v" />Ne minsan hendei ka egpatey, diya a degma egpatey wey iglebeng. Eglegparan a perem te susumpiti te Magbebaye ne Manama ke egpitas a keykew te minsan nekey ne puunan. Kamatayen de ka egpekegpitas kanta.”</para>
  <para style="p">
    <verse number="18" style="v" />Te nakita ni Nawumi ne egduma iya si Rut kandin, migpeeneng-eneng naan de sikandin.</para>
  <para style="p">
    <verse number="19" style="v" />Seeye naa, migpabulus e sikandan ka miggipanew taman te nekeuma ran e diye te Bitlihim. Newukag ka langun ne etew te pegginguma ran, wey nakakahi ka me malitan, “Si Nawumi iya seini?”</para>
  <para style="p">
    <verse number="20" style="v" />Ne migkahiyan sikandan ni Nawumi, “Kena ad nikaniyu ngarani ki Nawumi, ke kene, si Mara<note caller="+" style="f"><char style="fr" closed="false">1:20 </char><char style="ft" closed="false">Su ka kaluwasan te Nawumi ‘keupianan,’ piru ka kaluwasan te Mara ‘masakit se geyinawa.’</char></note> naan de su amana ne masumpit ka impeula-ula keddiey te Amana ne Maresen ne Manama. <verse number="21" style="v" />Te pegligkat ku kayi, duen pad keddi ka langun, piru impeuli a te Magbebaye ne Manama kayi ne egkaayu-ayu e. Ne mania te egngaranan e pad nikaniyu ki Nawumi te inlegparan ad wey impaantus ad te Amana ne Maresen ne Magbebaye ne Manama?”</para>
  <para style="p">
    <verse number="22" style="v" />Ne seeye ka peg-awe ni Nawumi diye te Muwab. Mig-uli sikandin diye te Bitlihim duma te ambey rin ne si Rut ne matig-Muab, wey sikan pad iya eggaani te sibada te pegginguma ran diye te Bitlihim.</para>
  <chapter number="2" style="c" />
  <para style="s">Ka pegpakilalew ni Rut diye te kamet ni Buas</para>
  <para style="p">
    <verse number="1" style="v" />Ne dutu, due etew ne egngaranan ki Buas ne karumaan te asawa ni Nawumi dengan ne si Ilimilik. Meyaman sikandin wey amana ne talahuren ne etew. <verse number="2" style="v" /><note caller="-" style="x"><char style="xo" closed="false">2:2: </char><char style="xt" closed="false">Lib 19:9-10; Diy 24:19.</char></note> Sabeka ne aldew, migkahiyan ni Rut si Nawumi, “Tuhuti a nikeykew ne eggendiye te kamet eyew egpakilalew te egkeengkeran ne me tagdey te me etew ne eg-uyun ne egpakilalawan ku.”</para>
  <para style="p">Ne migtabak si Nawumi, “Uya, hendiye kad ambey.”</para>
  <para style="p">
    <verse number="3" style="v" />Purisu miggendiyad si Rut te kamet wey migsinsinundul te me etew ne egmanggaani te sibada ka egpakilalew. Nakasalete degma te diye sikandin migpakilalew te kamet ni Buas ne karumaan ni Ilimilik.</para>
  <para style="p">
    <verse number="4" style="v" />Te ware de naluhey, miggingume e si Buas puun te Bitlihim wey migkahi diye te egmanggaani, “Ka Magbebaye ne Manama ka egduma kaniyu.”</para>
  <para style="p">Ne migtabak ka egmanggaani, “Egpanalanginan ka degma te Magbebaye ne Manama.”</para>
  <para style="p">
    <verse number="5" style="v" />Ne mig-inse si Buas te suluhuanen din ne pangulu te egmanggaani, “Hentew anak te sika ne malitan?”</para>
  <para style="p">
    <verse number="6" style="v" />Ne migtabak ka pangulu te egmanggaani, “Sika ka malitan ne matig-Muab ne migduma ki Nawumi te peg-uli din kayi puun te Muwab. <verse number="7" style="v" />Mighangyu sikandin keddiey ne egsinsinundul te egmanggaani ka egpakilalew te egkeengkeran ne me tagdey. Ganna re sikandin te maselem, wey kunteen pad iya migsanggel eyew egdagdahew eggimeley due te leeb.”</para>
  <para style="p">
    <verse number="8" style="v" />Ne nataman, migkahiyan e ni Buas si Rut, “Kema beyi, pammineg ka. Kene kad e pakilalew diye te duma ne kamet. Kayi ke re pakilalew duma te me suluhuanen ku ne me malitan. <verse number="9" style="v" />Pitawa nu ke hendei eggaani ka suluhuanen ku ne me lukes, wey sinundul ka te me malitan. Impanpanayan kud te egkahi ka me lukes ne kene ka eggilabetan. Ne emun ke egkammaraan ka, inum ke re te weyig ne insakug dan.”</para>
  <para style="p">
    <verse number="10" style="v" />Te sikan de, mig-usengul si Rut diye te tane wey migkahi diye te ki Buas, “Mania te meupiya ka keddi wey insahipa a nikeykew te lapu e man de?”</para>
  <para style="p">
    <verse number="11" style="v" />Ne migtabak si Buas, “Nahuhuran ad meyitenged te langun ne innimu nu para te anuhang nu puun te pegkapatey te asawa nu. Mig-engkeran nu ka amey wey iney nu wey ka inged ne neetawan nu, wey miglemung ka te me etew ne ware nu pad neila. <verse number="12" style="v" />Eg-unahan ka te Magbebaye ne Manama puun te innimu nu. Ne egpakarawat ka te dakel ne unag puun te Magbebaye ne Manama te Israil ne in-aputan nu.”</para>
  <para style="p">
    <verse number="13" style="v" />Ne migtabak si Rut, “Amana ka ne meupiya keddiey, ahalen. Inliwang a nikeykew wey in-ay-ayaran te eglalag iling te suluhuanen nu minsan kena a ne sabeka te me suluhuanen nu.”</para>
  <para style="p">
    <verse number="14" style="v" />Te egpangekeen e sikandan, migkahiyan ni Buas si Rut, “Hendini ka wey kuwa ka te paan ne idallut nu te suka.” Seeye naa, migpinnuu e si Rut duma te egmanggaani, wey imbehayan e sikandin ni Buas te sinandag ne keenen wey migkeen e sikandin. Nabulung-bulung amana sikandin wey duen pad same din. <verse number="15" style="v" />Te nekeyipanew e si Rut ka egpakilalew e man-e, imbanasalan ni Buas ka me suluhuanen din ne me lukes, “Balahara niyu re due sikandin ne egpakilalew minsan diye te marani te me binagkes e, wey kene niyu sikandin peyilawi. <verse number="16" style="v" />Ne husud kew te duma ne tagdey diye te me binagkes wey tahaka niyu eyew egpamuruten din, ne kene niyu sikandin sapari.”</para>
  <para style="p">
    <verse number="17" style="v" />Seeye naa, migpakilalew si Rut diye te kamet taman te egkasagkup. Nataman, indiek din e ka linalawan din, wey senge lata ka nalimud din. <verse number="18" style="v" />Ne in-uyan din e seeye te mig-uli diye te siyudad wey impapitew rin te anuhang din. Ne ingkuwa rin man-e ka same din ne keenen wey imbehey rin e kandin. <verse number="19" style="v" />Ne mig-insaan sikandin ni Nawumi, “Hendei ke bes migpakilalew kuntee ne aldew? Ne hentew kamet te impakilalawan nu? Egpanalanginan ka etew ne migsahipe keykew!”</para>
  <para style="p">Ne dutu, impangguhuran e ni Rut si Nawumi meyitenged dutu te migkahi, “Diya a migpakilalew te kamet te etew ne egngaranan ki Buas.”</para>
  <para style="p">
    <verse number="20" style="v" />
    <note caller="-" style="x">
      <char style="xo" closed="false">2:20: </char>
      <char style="xt" closed="false">Lib 25:25.</char>
    </note> Ne migkahiyan ni Nawumi si Rut, “Egpanalanginan sikandin te Magbebaye ne Manama ne layun meupiya diye te mannekal pad wey nammatey e.” Ne migkahi pad man-e si Nawumi, “Seeye ne etew amana te pad iya ne karumaan, wey sabeka sikandin te due katenged ne egtanggu kanta.”</para>
  <para style="p">
    <verse number="21" style="v" />Ne migkahi si Rut, “Migkahiyan a man-e nikandin te diya a egparumdumeen te me suluhuanen din ka egpakilalew taman te egkaamin e langun ka eggaaniyen din.”</para>
  <para style="p">
    <verse number="22" style="v" />Ne migkahiyan ni Nawumi si Rut, “Meupiya pad iya ambey ke diye ke re egduma-ruma te me suluhuanen din ne me malitan, su kema ke egsahap ka ke diye ka egpakilalew te kamet te duma ne etew.”</para>
  <para style="p">
    <verse number="23" style="v" />Purisu diye migduma-ruma si Rut ka egpakilalew te me malitan ne suluhuanen ni Buas taman te neimpusan e ka peggaani te sibada wey trigu. Ne migpabulus sikandin ka miglemung te anuhang din.</para>
  <chapter number="3" style="c" />
  <para style="s">Ka hangyu ni Rut ki Buas</para>
  <para style="p">
    <verse number="1" style="v" />Sabeka ne aldew, migkahiyan ni Nawumi si Rut, “Ambey, egpammitawan ka te asawa eyew egmeupiya pad ka peg-ugpe nu. <verse number="2" style="v" />Nakasuman-suman ke red te karumaan ta ne si Buas ne naruma nu se me suluhuanen ne me malitan? Pammineg ke naa. Kangkuwa te marusilem, igpariek din ka sibada. <verse number="3" style="v" />Sikan naa ka pamanihus ka, peemut ka, wey isaluub nu ka mateles ne kumbale nu. Ne hendiye ka te egdiriek, piru kene ka pakita kandin taman te egpekeimpus din e ka egkeen wey eg-inum. <verse number="4" style="v" />Ne emun ke eglipereng e sikandin, tantanuri nu ke hendei rin eggibat. Egkataman, dugpua nu wey wakisa nu ka ulesen diye te kasikuwayan din wey diye ka hibat. Ne dutu, eglalahan ka nikandin ke nekey ka eggimuwen nu.”</para>
  <para style="p">
    <verse number="5" style="v" />Ne migtabak si Rut, “Uya, eggimuwen ku ka langun ne ingkahi nu.”</para>
  <para style="p">
    <verse number="6" style="v" />Seeye naa, miggendiyad e si Rut te diekanan wey innimu rin ka langun ne ingkahi kandin te anuhang din. <verse number="7" style="v" />Ne hengkayi se nekeimpus e si Buas ka migkeen wey mig-inum, meupiye e ka peggeram-geram din. Ne miggibat e sikandin diye te lenged te impanlimud ne me sibada su eglipereng e. Ne dutu, migpahanad-ganad migdugpu si Rut wey inwakis din e ka ulesen diye te kasikuwayan ni Buas wey miggibat e sikandin. <verse number="8" style="v" />Te egliware te marusilem, ingkemed si Buas wey nekeyimata sikandin. Te pegbalikid din, iyan din igkateu-teu su due malitan ne miggibat diye te kasikuwayan din. <verse number="9" style="v" />Ne mig-inse si Buas, “Hentew kaa?”</para>
  <para style="p">Ne migtabak sikandin, “Sikeddiey si Rut ne suluhuanen nu. Amana ku pad iya sikeykew ne karumaan, sikan naa ka due katenged nu ne egtanggu keddiey. Purisu pamaluwa ad nikeykew.<note caller="+" style="f"><char style="fr" closed="false">3:9 </char><char style="ft" closed="false">Te Hibruwanen: Bunbuni nu te kumbale nu ka suluhuanen nu.</char></note>”</para>
  <para style="p">
    <verse number="10" style="v" />Ne migtabak si Buas, “Egpanalanginan ka te Magbebaye ne Manama, beyi. Seini se impakita nu kuntee ne peg-unung te pamilya nu, subla pad te keupiya ne impakita nu dengan te anuhang nu. Su ware ka mig-awes te kanakan pad, meyaman wey ke egkaayu-ayu naa. <verse number="11" style="v" />Sikan naa beyi, kene ka kaaldek. Eggimuwen ku ka langun ne egbuyuen nu, su nakataha ka langun ne duma ku ne nangugpe kayi te meupiya ka ne malitan. <verse number="12" style="v" /><note caller="-" style="x"><char style="xo" closed="false">3:12: </char><char style="xt" closed="false">Rut 2:20.</char></note> Ne malehet iya ne amane e pad ne karumaan te migpatey e ne asawa nu, sikan naa ka due katenged ku te pegtanggu keykew. Piru duen pad lukes ne karumaan nu ne amana pad ne marani keykew. <verse number="13" style="v" />Ne kayi kad iya hirehe, ne kaaselem te maselem, egpitawen ta ke egdawaten te seeye ne lukes ka katenged te pegpamalu keykew. Ne emun ke egkeupian sikandin, ne meupiya, piru ke kene, egpahunlibet a diye te Manama ne sikeddiey ka egdawat te katenged te pegpamalu keykew. Ne lipereng kad.”</para>
  <para style="p">
    <verse number="14" style="v" />Seeye naa, miggibat e si Rut diye te kasikuwayan ni Buas taman te napawe. Piru mig-enew sikandin te egpamalat-palat pad su eyew kene sikandin egkeilaan te duma ne me etew, su igkeupii ni Buas ne ware egpakataha ne miggendiye sikandin te kandin. <verse number="15" style="v" />Ne migkahiyan sikandin ni Buas, “Ihendini nu ka ingkukuyumbu nu ne hinabel wey belata nu.” Intuman seeye ni Rut wey in-ug-uhan e ni Buas te me hen-em ne gantang ne sibada. Miggenatan pad sikandin ni Buas, wey mig-uli din e diye te siyudad. <verse number="16" style="v" />Te pegginguma rin diye te anuhang din, mig-insaan e sikandin, “Nekey naan e ka natamanan nu ambey?”</para>
  <para style="p">Ne migpangguhuran e ni Rut si Nawumi te langun ne innimu ni Buas diye te kandin. <verse number="17" style="v" />Ne migkahi pad man-e si Rut, “Imbehey rin keddi seini se hen-em ne gantang ne sibada su kene din egkeupian ne ware eg-uyanen ku te eg-uli kayi te keykew.”</para>
  <para style="p">
    <verse number="18" style="v" />Ne migkahi si Nawumi, “Tetahad ke re ambey taman te egkatahaan nu ke nekey ka egkeyingumaan kayi, su kene eggimeley si Buas ke kene din seini egkewusey kuntee ne aldew.”</para>
  <chapter number="4" style="c" />
  <para style="s">Ka pegpamalu ni Buas ki Rut</para>
  <para style="p">
    <verse number="1" style="v" />Te seeye ne timpu, miggendiye si Buas te gumawan te lungsud wey diye migpinpinnuu. Ne dutu, miglihad seeye se amana pad iya ne karumaan ni Ilimilik ne egkahiyen ni Buas wey migkahiyan din e, “Suled, hengkayi ke pa, wey pinnuu ke pa kayi.” Ne migdugpu ka etew wey migpinnuu. <verse number="2" style="v" />Ne miglibulung si Buas te sapulu ne igdatu te lungsud wey impapinnuu rin degma diye. <verse number="3" style="v" />Ne dutu, migkahiyan e ni Buas ka karumaan din, “Kuntee te miglibed e si Nawumi puun te Muwab, igkeupii rin ne igbelegye e ka tane te karumaan ta ne si Ilimilik. <verse number="4" style="v" />Sikan naa ka nakasuman-suman a ne egguhuran ka meyitenged kayi. Ne emun ke egkeupian ka, beliya nu seeye kayi te tangkaan te me etew ne naminnuu, wey te seini se me datu. Piru ke kene ka egkeupian, patahee e re nikeykew. Su sikeykew ka due dakel se katenged ne egbeli kayi, wey egpakasinundul e re keykew.”</para>
  <para style="p">Ne migtabak ka etew, “Uya, egbeliyen ku.”</para>
  <para style="p">
    <verse number="5" style="v" />Ne migkahi e man-e si Buas, “Na, ke nekey ne aldew ne egbeliyen nud ka tane diye ki Nawumi, keilangan degma ne egpamaluwen nu si Rut ne matig-Muab, su eyew iyan ded egpakakamuney te tane ka kabuhalan te impatey e ne karumaan ta.”</para>
  <para style="p">
    <verse number="6" style="v" />Ne migtabak ka etew, “Ke iling ma rue, kena a egbeli te seeye ne tane, su kema ke egkasalinan ka egkarawat ne karatuan te me anak ku. Iyan kad beli, su kene egkaayun kayi te keddi.”</para>
  <para style="p">
    <verse number="7" style="v" />
    <note caller="-" style="x">
      <char style="xo" closed="false">4:7-8: </char>
      <char style="xt" closed="false">Diy 25:9.</char>
    </note> Ne iling kayi ka eggimuwen dan dengan diye te Israil eyew pegpamalehet ke egbebelegye wey ke egsesaliyu te me karatuan: egluungen te sabeka ka sandal din wey igbehey rin diye te egbebeli. Sika ka nabatasan diye te Israil te pegpamalehet te husayan.</para>
  <para style="p">
    <verse number="8" style="v" />Purisu te pegkahi te etew diye te ki Buas, “Sikeykew e beli te tane,” inluung din e ka sandal din wey imbehey e ki Buas. <verse number="9" style="v" />Seeye de iya, migkahiyan e ni Buas ka me igdatu wey ka langun ne etew ne migpammineg, “Kuntee ne aldew, sikaniyu langun ka talagpamalehet te egbeliyen kud diye te ki Nawumi ka langun ne karatuan enni Ilimilik wey te me anak din ne ensi Kiliyun wey Malun. <verse number="10" style="v" /><note caller="-" style="x"><char style="xo" closed="false">4:10: </char><char style="xt" closed="false">Diy 25:5-6.</char></note> Ne sein pad man-e, egpamaluwen kud e si Rut ne matig-Muab, ka balu ni Malun, su eyew egpakaruma red ka ngaran ni Malun diye te karatuan din. Ne eyew man-e egkabuhal ded ka pamilya rin wey kene egkalingawan te me karumaan dan, wey te me etew te seini ne inged. Na, sikaniyu naa ka talagpamalehet kayi kuntee ne aldew.”</para>
  <para style="p">
    <verse number="11" style="v" />
    <note caller="-" style="x">
      <char style="xo" closed="false">4:11: </char>
      <char style="xt" closed="false">Hin 29:31.</char>
    </note> Ne migkahi ka me igdatu wey ka langun ne etew diye, “Uya, sikanami iya ka me talagpamalehet. Egpanalanginan te Magbebaye ne Manama ka malitan ne egpamaluwen nu wey igpeiling engki Rakil wey Liya ne nakaanak te masalig wey neyimu ne kabuhalan ni Israil. Egmeyaman ka kayi te inged ne Iprata wey egmabantug ka kayi te Bitlihim.<note caller="+" style="f"><char style="fr" closed="false">4:11 </char><char style="ft" closed="false">Kene ne klaru diye te malehet ne migpuunan ke lein e degma ne inged ka Iprata. Kahiyen te duma ne ka Iprata iyan ka tapey ne ngaran te Bitlihim.</char></note> <verse number="12" style="v" /><note caller="-" style="x"><char style="xo" closed="false">4:12: </char><char style="xt" closed="false">Hin 38:27-30.</char></note> Ne egpanalanginan te Magbebaye ne Manama ka kabuhalan ne igbehey rin keykew pinaahi te sika ne malitan, ne egpekeiling te kabuhalan ni Piris ne anak ni Huda ki Tamar.”</para>
  <para style="s">Ka kabuhalan ni Buas</para>
  <para style="p">
    <verse number="13" style="v" />Pegkapenga dutu, indume e ni Buas si Rut wey impamalu rin e. Ne migpewulirey e sikandan wey impanalanginan te Magbebaye ne Manama si Rut wey naberes e. Nataman, mig-anak e sikandin te lukes. <verse number="14" style="v" />Ne migkahiyan te me malitan si Nawumi, “Egsayeen ta ka Magbebaye ne Manama su imbehayan ka nikandin kuntee te apu nu ne egtanggu keykew. Egkeyimu ne mabantug ka bate kayi te Israil. <verse number="15" style="v" />Egpakapeuli sikandin te geyinawa nu wey iyan egtanggu keykew ke egkabuyag kad e, su anak sikandin te ambey nu ne amana miggeyinawa keykew. Ne minsan pad due anak nu ne pitu ne lukes, kene iya egkeilingan ka geyinawa te ambey nu keykew.” <verse number="16" style="v" />Ne ingkuwa ni Nawumi ka bate, wey ingkepkepan din. Ne sikandin naa ka talagtangguwan te bate.</para>
  <para style="p">
    <verse number="17" style="v" />Ne migkahi ka sumbaley ran ne me malitan, “Neetew para ki Nawumi ka seini ne bate, wey egngaranan ta sikandin ki Ubid.”</para>
  <para style="p">Nataman, nakaasawe e si Ubid wey sikandin ka amey ni Hisi, ne si Hisi iyan amey ni Dabid. <verse number="18" style="v" />Seini ka me kabuhalan ni Piris: si Piris ka amey ni Hisrun, <verse number="19" style="v" />si Hisrun ka amey ni Ram, si Ram ka amey ni Aminadab, <verse number="20" style="v" />si Aminadab ka amey ni Nasun, si Nasun ka amey ni Salmun, <verse number="21" style="v" />si Salmun ka amey ni Buas, si Buas ka amey ni Ubid, <verse number="22" style="v" />si Ubid ka amey ni Hisi, wey si Hisi ka amey ni Dabid.</para>
</usx>