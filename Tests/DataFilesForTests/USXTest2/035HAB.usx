<?xml version="1.0" encoding="utf-8"?>
<usx version="2.0">
  <book code="HAB" style="id">Matigsalug Version</book>
  <para style="ide">UTF-8</para>
  <para style="h">Habakuk</para>
  <para style="toc1">Habakuk</para>
  <para style="toc2">Habakuk</para>
  <para style="toc3">Hab</para>
  <para style="mt">Habakuk</para>
  <para style="is">Igpewun-a</para>
  <para style="ip">Ka me guhuran ni prupita Habakuk migbunsud te timpu ne hapit e egkeimpus ka igkapitu ne pulu (70) ne leg-un te ware pad neetew si Kristu, te timpu ne ka me matig-Babilunya ka migbantug. Tenged te kabulut te seeye ne me etew natameng si Habakuk wey mig-insi sikandin te Magbebaye ne Manama ne miggenendue, “Mania te migpeeneng-eneng ke re te pigdereetan te me makasesale ne me etew ka me etew matareng?” (1:13). Ka tabak te Magbebaye ne Manama ne egbulig sikandin te eleg e ne timpu ne te pegkakuntee, “Ka me etew ne matareng egmalayat ka umul su matinumanen ma sikandan te Manama” (2:4).</para>
  <para style="ip">Ka duma ne baad te seini ne baseen iyan ka pegpanagne te eggimuma ne karereetan te seeye se me maddeet. Pig-impusan seini te sabeka ne pegdeyrey ne diye te salmu te pegkamaresen te Magbebaye ne Manama wey migguhud ne kene egkaawe ka pegpalintutuu te talagbalak.</para>
  <para style="iot">Ka nenasulat te seini ne baseen</para>
  <para style="io1">Ka me pegsagsahukul ni prupita Habakuk wey ka tabak te Magbebaye ne Manama. 1:1-2:4</para>
  <para style="io1">Ka karereetan te seeye se me maddeet ne me etew 2:5-20</para>
  <para style="io1">Ka peg-ampu ni Habakuk 3:1-19</para>
  <chapter number="1" style="c" />
  <para style="p">
    <verse number="1" style="v" />Seini ka guhuren meyitenged te lalag te Magbebaye ne Manama ne impanengneng<note caller="+" style="f"><char style="fr" closed="false">1:1 </char><char style="ft" closed="false">Te Hibruwanen: Nakita.</char></note> ki prupita Habakuk.</para>
  <para style="s">Ka pegsagsahukul ni prupita Habakuk</para>
  <para style="q1">
    <verse number="2" style="v" />“E Magbebaye ne Manama, ken-u nu bes pad eglinglingaa</para>
  <para style="q2">ka pegpangananey ku keykew?</para>
  <para style="q1">Migpabulig a keykew, piru wara a pangabangi nikeykew puun te karereetan!</para>
  <para style="q1">
    <verse number="3" style="v" />Ne mania te neelin naan de ne mareet ka impapitew nu keddi? Mania te ware nu sapari ka mareet se egmanggimuwen?</para>
  <para style="q1">Layun naan de karereetan, kasamuk, pegpeeg-ehetey, wey pegpeus-usihey ka egkakita ku.</para>
  <para style="q1">
    <verse number="4" style="v" />Ne nekeiling te warad e balaud wey naawe e ka matareng ne peggukum.</para>
  <para style="q1">Layun de egkareeg te mareet se hinimuwan ka me meupiya ne me etew,</para>
  <para style="q2">sikan naa ka nabalbalangan e ka matareng ne peggukum.”</para>
  <para style="s">Ka tabak te Magbebaye ne Manama</para>
  <para style="q1">
    <verse number="5" style="v" />
    <note caller="-" style="x">
      <char style="xo" closed="false">1:5: </char>
      <char style="xt" closed="false">Him 13:41.</char>
    </note> Ne migtabak ka Magbabeye ne Manama</para>
  <para style="q2">“Pitawa niyu ka me nasud ne nakalingut kaniyu wey egkeinu-inu kew amana wey egkabenga-benga.</para>
  <para style="q1">Su due eggimuwen ku te timpu<note caller="+" style="f"><char style="fr" closed="false">1:5 </char><char style="ft" closed="false">Te Hibruwanen: Me aldew.</char></note> niyu</para>
  <para style="q2">ne kene kew egpakapalintutuu minsan ke egkapangguhuran kew e.</para>
  <para style="q1">
    <verse number="6" style="v" />
    <note caller="-" style="x">
      <char style="xo" closed="false">1:6: </char>
      <char style="xt" closed="false">2Har 24:2.</char>
    </note> Kema pitew kew, egbehayan ku te karesen ka me matig-Babilunya,<note caller="+" style="f"><char style="fr" closed="false">1:6 </char><char style="ft" closed="false">Te Hibruwanen: Me Kaldiyan.</char></note></para>
  <para style="q2">ka amana ne mabbulut ne me etew wey me bahani.</para>
  <para style="q2">Eg-empeten dan te egleug-leug ka katantanaan,</para>
  <para style="q2">wey egpanlusuran dan ka me etew wey egpangahawan dan te ugpaan.</para>
  <para style="q1">
    <verse number="7" style="v" />Me makaaldek-haldek wey makaalat-halat sikandan;</para>
  <para style="q2">migpegpeggasal pad sikandan ne sikandan iya ka balaud.<note caller="+" style="f"><char style="fr" closed="false">1:7 </char><char style="ft" closed="false">Te Hibruwanen: Ka peggukum wey kabantug dan migpuun te pegkeetew ran.</char></note></para>
  <para style="b" />
  <para style="q1">
    <verse number="8" style="v" />“Ne ka me kudde dan me-meiyal pad te me liyupardu,</para>
  <para style="q2">wey mabmabbulut pad te me singgalung ne egmanleug-leug te marusilem.</para>
  <para style="q1">Ka egmangudde, eglakiris de ne egpepallahuy puun te mariyu ne me inged;</para>
  <para style="q2">egpekeiling sikandan te me banug ne egpasalanap ka egdawi te egdawiyen dan.</para>
  <para style="b" />
  <para style="q1">
    <verse number="9" style="v" />“Egpanlusud sikandan langun eyew te pegdereet,</para>
  <para style="q2">wey egkaalatan ka langun ne eglusuran dan.</para>
  <para style="q1">Inlibulung dan ka immandakep dan, wey iling kasulug te pantad.</para>
  <para style="q1">
    <verse number="10" style="v" />Minsan ka me Hari egbalbalayen dan de,</para>
  <para style="q2">wey eggimuwen dan de ne kangisiyan ka me pangulu.</para>
  <para style="q1">Egngingisiyan dan de mule ka malig-en, makepal, wey matikang ne alad te me siyudad,</para>
  <para style="q2">su egtetamundu re sikandan te tane ne egbayaan dan wey eg-ahawen dan e ka siyudad.</para>
  <para style="q1">
    <verse number="11" style="v" />Egkataman, egpabulus sikandan te peggipanew ran ne egpekeiling te manekal ne kalamag.</para>
  <para style="q2">Mareet sikandan ne me etew wey iyan dan in-ila ne manama ka kanekal dan.”</para>
  <para style="s">Ka pegsagsahukul e man-e ni Habakuk</para>
  <para style="q1">
    <verse number="12" style="v" />“E Magbebaye ne Manama ne ware egtamanan,</para>
  <para style="q2">sikeykew ka Manama ku.</para>
  <para style="q2">Matulus ka wey ware egpatayan.</para>
  <para style="q1">E Magbebaye ne Manama ne talagpangabang ku,</para>
  <para style="q2">in-alam nu ka me matig-Babilunya eyew iyan eglegpad kanami.</para>
  <para style="q1">E Batu ne Sumalem, impasasindeg nu sikandan eyew egbayad-bayad kanami.</para>
  <para style="q1">
    <verse number="13" style="v" />Tenged su matulus ka,</para>
  <para style="q2">kene ka egkeupian te mareet wey te seyyup.</para>
  <para style="q1">Piru mania te imbalahad nu ka me etew ne mareet se hinimuwan?</para>
  <para style="q2">Ne mania te egpeeneng-eneng ka ke eglegleihen dan ka me etew ne matareng pad kandan?</para>
  <para style="b" />
  <para style="q1">
    <verse number="14" style="v" />“Ne innimu nu ka me etew ne egpekeiling te me isda diye te dahat,</para>
  <para style="q2">wey iling te me mananap ne egdul-ug ne ware pangulu.</para>
  <para style="q1">
    <verse number="15" style="v" />Ne egpekeiling ka me etew te me isda ne egpamunuwiten</para>
  <para style="q2">wey eggingutelen sikandan te biyale.</para>
  <para style="q2">Ke egkalimud e ka egsahad te biyale dan, egmanguleyi e sikandan te kahale.</para>
  <para style="q1">
    <verse number="16" style="v" />Purisu, egpanubaran dan ka biyale dan wey egtutungan te insinsu.</para>
  <para style="q2">Su nakabehey seini te keupianan<note caller="+" style="f"><char style="fr" closed="false">1:16 </char><char style="ft" closed="false">Te Hibruwanen: Malambeg ka baad din.</char></note> wey nakamatubung kandan.</para>
  <para style="b" />
  <para style="q1">
    <verse number="17" style="v" />Ne egpabulus-bulus naa sikandan ka egdereet te me nasud<note caller="+" style="f"><char style="fr" closed="false">1:17 </char><char style="ft" closed="false">Te Hibruwanen: Egheunen din ka nakatahu te biyale din.</char></note> wey kene egkeyid-u ne egpangimatey te keet-etawan<note caller="+" style="f"><char style="fr" closed="false">1:17 </char><char style="ft" closed="false">Te Hibruwanen: Me nasud.</char></note> te ware egtamanan?</para>
  <chapter number="2" style="c" />
  <para style="q1">
    <verse number="1" style="v" />“Egpamantew a kandin diye te matikang ne pamantawan ku,</para>
  <para style="q2">wey egtaharan ku ke nekey ka iglalag din keddi, eyew egkatabak ku sikandin ke eg-apulen din ka sumbung ku.”</para>
  <para style="s">Ka tabak te Manama ki Habakuk</para>
  <para style="q1">
    <verse number="2" style="v" />Ne migtabak ka Magbebaye ne Manama keddi,</para>
  <para style="q2">“Ay-ayari nu te egsulat diye te malumpayag ne batu ka egkakita nu</para>
  <para style="q2">eyew kasabeka re egpitawa ne egkabase e.<note caller="+" style="f"><char style="fr" closed="false">2:2 </char><char style="ft" closed="false">Te Hibruwanen: eyew egpallahuy re ka egbasa.</char></note></para>
  <para style="q1">
    <verse number="3" style="v" />
    <note caller="-" style="x">
      <char style="xo" closed="false">2:3: </char>
      <char style="xt" closed="false">Hib 10:37.</char>
    </note> Su nateil e ka timpu ne egkatuman ka me impakita,</para>
  <para style="q2">wey egkeyitabu iya ka langun ne impanagne, su kene seini ne ubat.</para>
  <para style="q1">Purisu minsan hendue te mananey pad seini egkatuman,</para>
  <para style="q2">tahari nu su egkeyitabu iya seini te kene egkaluhey.</para>
  <para style="q1">
    <verse number="4" style="v" />
    <note caller="-" style="x">
      <char style="xo" closed="false">2:4: </char>
      <char style="xt" closed="false">Rum 1:17; Gal 3:11; Hib 10:38.</char>
    </note> Pammineg kew!</para>
  <para style="q2">Egkeyilawan ka hambuhen te pegpeggasal din,<note caller="+" style="f"><char style="fr" closed="false">2.4 </char><char style="ft" closed="false">Te Hibruwanen: Kene ne matareng ka gimukud din kandin.</char></note></para>
  <para style="q2">piru egkeuyag ka matareng pinaahi te pegpalintutuu rin.”</para>
  <para style="s">Ka peglegpad te me makasesale</para>
  <para style="q1">
    <verse number="5" style="v" />“Egpakaakal ka karatuan. <note caller="+" style="f"><char style="fr" closed="false">2:5 </char><char style="ft" closed="false">Te Hibruwanen: Binu.</char></note></para>
  <para style="q1">Ka subla ne hambuhen kene egkabennalan.</para>
  <para style="q1">Egpekeiling ka abelengan din te Siyul<note caller="+" style="f"><char style="fr" closed="false">2:5 </char><char style="ft" closed="false">Te Hibruwanen: Inged te namatey.</char></note> ne maluag, wey egpekeiling te kamatayen ne kene egkeuralan.</para>
  <para style="q1">Inlibulung din ka langun ne me nasud diye te kandin,</para>
  <para style="q2">wey inlimud din ka langun ne me etew eyew egsakupen din.</para>
  <para style="q1">
    <verse number="6" style="v" />Egginguma ka timpu ne seeye se immandakep egpakigkuntere e kandin,</para>
  <para style="q2">eglelemetan sikandin wey egbaley-balayen. Egkahiyan dan sikandin,</para>
  <para style="q2">“Mekeyid-u-hid-u ka se migparatu te kene ne keykew.</para>
  <para style="q1">Ken-u egkataman ka pegpasambey nu</para>
  <para style="q2">ne amana ne dakel ka anak te egpasambayan nu?”</para>
  <para style="b" />
  <para style="q1">
    <verse number="7" style="v" />Egginguma ka timpu ne sikeykew e degma ka egpakapangutang,</para>
  <para style="q2">wey egpehesen ne egpabayaren te seeye se imbaybayaran nu dengan.</para>
  <para style="q1">Sahuhune ne egginguma ka me kuntere nu</para>
  <para style="q2">wey egginalatan ka nikandan.</para>
  <para style="q1">
    <verse number="8" style="v" />Su masulug ne inged ka migpangahawan niyu te karatuan,</para>
  <para style="q2">ne sikaniyud e degma ka egpangahawan te nenasame ne me etew.</para>
  <para style="q2">Egsulian kew tenged su masulug ka migpangimatayan niyu, wey te pegleig-leig niyu due te kalibutan,</para>
  <para style="q2">wey te pegdereet niyu te me siyudad wey te me mahinged.</para>
  <para style="q1">
    <verse number="9" style="v" />Ne amana ne mekeyid-u-hid-u ka migmatubung te mareet ne hinimuwan,<note caller="+" style="f"><char style="fr" closed="false">2:9 </char><char style="ft" closed="false">Egpakagenansiya para te baley rin.</char></note></para>
  <para style="q2">eyew egpekeiling te bayaku ne matikang se salag eyew egpakaalihu te karereetan!</para>
  <para style="q1">
    <verse number="10" style="v" />Impeyilawan nu ka me pamilya nu</para>
  <para style="q2">pinaahi te pegpangimatey nu te masulug ne me etew,</para>
  <para style="q2">ne iling de te in-uney nu te egbugtus ka umul nu.</para>
  <para style="q1">
    <verse number="11" style="v" />Ka me batu ne alabat egbalbalukan ne egbayung keykew,</para>
  <para style="q2">wey egtabak degma ka me salahunting te atep.</para>
  <para style="b" />
  <para style="q1">
    <verse number="12" style="v" />Mekeyid-u-hid-u ka migpasasindeg te lungsud pinaahi te pegpangimatey,</para>
  <para style="q2">wey ka migpasasindeg te siyudad pinaahi te mareet ne hinimuwan!</para>
  <para style="q1">
    <verse number="13" style="v" />Tantanuri niyu seini.</para>
  <para style="q2">Egsilaban te Manama ne Amana ne Maresen ka inlasayan te me etew te eggimu,</para>
  <para style="q2">wey egkeyimu ne ware karuan te peglasey-lasey ran.</para>
  <para style="q1">
    <verse number="14" style="v" />
    <note caller="-" style="x">
      <char style="xo" closed="false">2:14: </char>
      <char style="xt" closed="false">Isa 11:9.</char>
    </note> Su ka kalibutan egkeempet te me etew ne napenu te katuenan meyitenged te katelesan te Magbebaye ne Manama,</para>
  <para style="q2">iling te dahat ne napenu te weyig.</para>
  <para style="q1">
    <verse number="15" style="v" />Mekeyid-u-hid-u kew se migpeinum te me sumbaley niyu,</para>
  <para style="q2">impeinum niyu sikandan te inumen ne palinneu te langet niyu.</para>
  <para style="q2">Iling de te impewubuhan niyu sikandan te binu,</para>
  <para style="q2">wey impeyilawan niyu sikandan su immelmelehan niyu sikandan ka nallebasan!</para>
  <para style="q1">
    <verse number="16" style="v" />Ne kuntee, sikaniyud e regma ka egkeyilawan wey kenad egkarayan.</para>
  <para style="q1">Sikaniyud e degma ka egpeinumen wey egkalebasan.<note caller="+" style="f"><char style="fr" closed="false">2:16 </char><char style="ft" closed="false">Te Hibruwanen: Egkakita ka laplap te lusi.</char></note>! Egginguma kaniyu ka langet ne inggengenan te Magbebaye ne Manama.</para>
  <para style="q1">Egparusaan kew</para>
  <para style="q2">wey ka kabantug niyu egkari-diekan e wey egkeyilawan kew e!</para>
  <para style="q1">
    <verse number="17" style="v" />Egsulian kew te pegdereet niyu te Libanun,</para>
  <para style="q2">sikaniyud e degma ka egdereetan.</para>
  <para style="q1">Impangimatayan niyu ka me mahintalunan,</para>
  <para style="q2">ne kuntee sikaniyud e degma ka egginaldeken.</para>
  <para style="q1">Egsulian kew tenged te pegpangimatey niyu te me etew,</para>
  <para style="q2">wey te pegdereet niyu te me nasud, te me lungsud, wey te langun ne nangugpe dutu.</para>
  <para style="q1">
    <verse number="18" style="v" />Nekey-a ka karuan te diyus-diyus ne innimu re te etew?</para>
  <para style="q1">Ka putew ne larawan ne migpanulu te ubat!</para>
  <para style="q1">Ne mania te iyan egsalihan te etew ka diyus-diyus ne innimu rin de,</para>
  <para style="q1">ne kene pad iya man-e egpakalalag?</para>
  <para style="q1">
    <verse number="19" style="v" />Mekeyid-u-hid-u kew se egpeyimata te me kayu,</para>
  <para style="q2">wey egpeenew te me batu.</para>
  <para style="q2">Egpakapanulu naa seini kaniyu?</para>
  <para style="q1">Kene seini egpakageheyinawa,</para>
  <para style="q2">minsan pad nabulitan te bulawan wey pelata.</para>
  <para style="b" />
  <para style="q1">
    <verse number="20" style="v" />“Piru ka Magbebaye ne Manama, diye sikandin te matulus ne timplu rin.</para>
  <para style="q2">Keilangan ne egpeeneng-eneng ka langun ne keet-etawan diye te tangkaan din.</para>
  <chapter number="3" style="c" />
  <para style="s">Ka pegpanubad-tubad ni Habakuk</para>
  <para style="p">
    <verse number="1" style="v" />Seini ka pegpanubad-tubad<note caller="+" style="f"><char style="fr" closed="false">3:1 </char><char style="ft" closed="false">Duen pad sumpul ne “Sumale te sigiyunut” diye te Hibruwanen. Piru ware natueni te me etew ke nekey ka igpasabut kayi. Kema ke iyan igpasabut kayi ka peg-ampu ne eg-eparen wey ke eg-ulahingen naa.</char></note> ni prupita Habakuk.</para>
  <para style="q1">
    <verse number="2" style="v" />E Magbebaye ne Manama, narineg ku ka me guhuren meyitenged keykew.</para>
  <para style="q2">Ne narineg ku man-e ka me himu nu, wey naalatan a amana.</para>
  <para style="q1">Ne ipapitew nu kanami kuntee ne timpu ka me meupiya ne me himu ne innimu nu dengan;</para>
  <para style="q2">ipanengneng nud man-e seini kuntee ne timpu</para>
  <para style="q2">wey ikeyid-u key nikeykew minsan ke egkabelu ka.</para>
  <para style="q1">
    <verse number="3" style="v" />Eglepew ka Manama puun te Timan,</para>
  <para style="q2">ka Matulus ne Manama<note caller="+" style="f"><char style="fr" closed="false">3:3 </char><char style="ft" closed="false">Te Hibruwanen: Minsan hentew. </char></note> egginguma puun te Bubungan te Paran.</para>
  <para style="q1">Neempet te katelesan din ka langit,</para>
  <para style="q2">wey napenu te kabantug din ka ampew te tane.<note caller="+" style="f"><char style="fr" closed="false">3:3 </char><char style="ft" closed="false">Te Hibruwanen: Wey ka tane napenu te pegdayan din.</char></note></para>
  <para style="b" />
  <para style="q1">
    <verse number="4" style="v" />Eglepew sikandin iling te kilat ne eggeteb,</para>
  <para style="q2">wey eglepew ka malayag diye te belad din,</para>
  <para style="q2">wey dutu nekeeles ka geem din.</para>
  <para style="q1">
    <verse number="5" style="v" />Impewun-a rin kandin ipeuyan ka dalu te me etew,</para>
  <para style="q2">wey impasinundul din kandin ka kamatayen.</para>
  <para style="q1">
    <verse number="6" style="v" />Migsasindeg sikandin wey nawelwel<note caller="+" style="f"><char style="fr" closed="false">3:6 </char><char style="ft" closed="false">Te Hibruwanen: inseked.</char></note> ka tane.</para>
  <para style="q1">Te pegsilp-ap din, ingkelkel ka me nasud,</para>
  <para style="q2">wey nenatempag ka ware egtamanan ne me bubungan</para>
  <para style="q2">wey migmapatag ka ware egtamanan ne me tuhal.</para>
  <para style="q1">Ne sikan ded ka dalan ne imbayaan din dengan.</para>
  <para style="b" />
  <para style="q1">
    <verse number="7" style="v" />Nakita ku ne nabaybayaran ka keet-etawan<note caller="+" style="f"><char style="fr" closed="false">3:7 </char><char style="ft" closed="false">Te Hibruwanen: me balung-balung.</char></note> te Kusan,</para>
  <para style="q2">wey nangelkel ka keet-etawan<note caller="+" style="f"><char style="fr" closed="false">3:7 </char><char style="ft" closed="false">Te Hibruwanen: me kurtina.</char></note> te Midya.</para>
  <para style="q1">
    <verse number="8" style="v" />E Magbebaye ne Manama, iyan nu naa ingkabelu ka me weyig?</para>
  <para style="q2">Igkalangeti nu naa ka me weyig, wey ke igkatameneng nu naa ka dahat?</para>
  <para style="q2">Mig-untud ka te me kudde nu, wey migpanpanalu<note caller="+" style="f"><char style="fr" closed="false">3:8 </char><char style="ft" closed="false">Te Hibruwanen: karwahi te kaluwasan.</char></note> ne mig-untud te karwahi nu.</para>
  <para style="q1">
    <verse number="9" style="v" />Inhubus nu ka pane nu</para>
  <para style="q2">wey intangen nud ka tunud nu.</para>
  <para style="q1">Ne imbaad nu ka tane te weyig.</para>
  <para style="q1">
    <verse number="10" style="v" />Impangelkel ka me bubungan te pegkakita ran keykew,</para>
  <para style="q2">wey miglugsu ka dakel ne uran;</para>
  <para style="q1">miglehes ka weyig diye te diralem,</para>
  <para style="q2">wey migbusuwak ka me luwak.</para>
  <para style="q1">
    <verse number="11" style="v" />Ware migweil-weil ka aldew wey bulan diye te nalengeran dan</para>
  <para style="q2">puun te peglihad te meiyal ne tunud wey deldeg nu ne egpangilat-kilat.</para>
  <para style="q1">
    <verse number="12" style="v" />Egpangebel-ebel ka langet nu te pegleuy nu te inged,</para>
  <para style="q2">wey impandiekan nu ka me nasud tenged te belu nu.</para>
  <para style="q1">
    <verse number="13" style="v" />Miggipanew ka eyew te pegluwas te keet-etawan nu,</para>
  <para style="q2">wey eyew te pegpangabang te in-alam nu.</para>
  <para style="q1">Impangimatayan nu ka me pangulu te me etew ne maddeet se hinimuwan,</para>
  <para style="q2">wey inggule nu pangimatayi ka me hibateen dan.<note caller="+" style="f"><char style="fr" closed="false">3:13 </char><char style="ft" closed="false">Te Hibruwanen: Inluwitan ka bubun din taman te lieg din.</char></note></para>
  <para style="q1">
    <verse number="14" style="v" />In-uney nu ka pangulu te me bahani te pane din ded,</para>
  <para style="q2">te peglusud dan kanami ne egpekeiling te balisu-su</para>
  <para style="q2">eyew egmekegsuwey-suwey key.</para>
  <para style="q2">Ne amane en iya sikandan egkahale-gale ne egtigkew eglusud</para>
  <para style="q2">eyew egdereet te ware egkeyimu.</para>
  <para style="q1">
    <verse number="15" style="v" />Impari-diekan nu te me kudde nu ka dahat,</para>
  <para style="q2">wey nambubuke ka maluag ne weyig.</para>
  <para style="b" />
  <para style="q1">
    <verse number="16" style="v" />Narineg ku ka langun, wey migpangelkel a;</para>
  <para style="q2">ne tenged te laheng migkelkel ka bibig ku te liyas.</para>
  <para style="q1">Ne hendue te migmahuye ka lawa ku, wey migsayudsud ka buel ku;</para>
  <para style="q2">ne duen e re iya napeled.</para>
  <para style="b" />
  <para style="q1">Egtetahad a ne egpeeneng-eneng de te timpu ne eglegparan te Magbebaye ne Manama ka me keet-etawan ne miglusud kanami.</para>
  <para style="b" />
  <para style="q1">
    <verse number="17" style="v" />Minsan pad ke kenad e egbubulak ka kayu ne igira,</para>
  <para style="q2">wey kenad e egbebehas ka ubas,</para>
  <para style="q2">wey ka me kayu ne ulibu,</para>
  <para style="q1">wey minsan ware eg-uma diye te kamet,</para>
  <para style="q1">wey minsan egkengammatey ka me karniru,</para>
  <para style="q2">wey warad me baka diye te kulungan,</para>
  <para style="q1">
    <verse number="18" style="v" />piru egkahale e red mule wey egmahalew e red,</para>
  <para style="q2">su ka Magbebaye ne Manama iyan ma egluwas keddi.<note caller="+" style="f"><char style="fr" closed="false">3:18 </char><char style="ft" closed="false">Te Hibruwanen: Manama te kaluwasan ku.</char></note></para>
  <para style="q1">
    <verse number="19" style="v" />
    <note caller="-" style="x">
      <char style="xo" closed="false">3:19: </char>
      <char style="xt" closed="false">2Sam 22:34; Sal 18:33.</char>
    </note> Ka Manama ne Magbebaye, iyan egpuunan te kanekal ku.</para>
  <para style="q2">Innimu rin ne maagsik-agsik<note caller="+" style="f"><char style="fr" closed="false">3:19 </char><char style="ft" closed="false">Te Hibruwanen: Innimu.</char></note> ka paa ku iling te paa te usa,</para>
  <para style="q2">wey impeyiphipanew a nikandin te me bubungan.</para>
  <para style="p">(Para te egpangulu te ulahingen: egbalesen seini te lagtingen.)</para>
</usx>